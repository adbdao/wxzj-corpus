
<pb n="1"/>
﻿<book id="45">x45.大小乘釋論部一</book>
<article id="n753">十地經論義記</article>

<talk>No. 753-A
 刻十地義記序</talk>

十地經者。為舍那成道㝡初所說。實稱性之極談。非
逐機之權說也。佛滅度後。有天親菩薩。製之論釋。發
揮其旨。勒那留支兩三藏譯梵為華。以傳於世焉。然
其經也。旨高而理遠。其論也。文奧而義邃。固非淺薄
之士所敢窺測。故學者多望崖而退。隋有淨影遠法
師者。學究三藏。識高一時。講演此論。遂為之解。名曰
義記。其釋文析義。精緻明暢。莫以加焉。使讀者始覺
此論之不為難解也。宜矣賢首清涼多為資焉。夫如
是。則此記之有大造于後學。豈俟吾輩論乎。餘久有
意於校訂以布世焉。獨奈屬奉　台命。歷住四剎。法
務鞅掌。不果素志。今也老矣。風燈之命。朝不圖夕。遂
乃囑典壽。令校以梓之。所恨此書多歷年所。殆失其
半。後人若獲全本。刻而續之。則幸矣。
寬政二秊歲次庚戌春二月
前住增上教寺大僧正隆善撰

<other>題言六則</other>
按圓光大師淨土初學鈔圓超法師五宗章疏目
錄並云十地論疏七卷淨影大師作（已上是知當時
全書猶存而今所傳僅止四卷可惜已。
原本四卷後人卷分本末今亦仍之。
此書傳寫得失互有今校讎數本從其善者義涉
兩可者及似有脫文者標之上方以俟來者。
舊本□闕文者今權填之以便初學。
所舉本文間有異於宋明及麗本者今不煩盡標
讀者知之。
舊本聲聞聲聞作聲[?夕]聞[?夕]緣覺緣覺作緣[?夕]覺
[?夕]之類古寫之體為爾本不屬誤然讀者或惑故
今皆改之。
寬政庚戌仲春日　江戶　沙門典壽　識

<other>十地經論義記目次</other>

卷第一　卷第一本
序題言自釋題至初地加分
卷第二　卷第一末
自加分之餘至本分
卷第三　卷第二本
自請分至說分
卷第四　卷第二末
自說分之餘加相至同以何因
卷第五　卷第三本
自說分之餘福利至校量勝分十願
卷第六　卷第三末
自校量勝分之餘十盡至第二地離邪婬戒
卷第七　卷第四本
自離妄語至三果
卷第八　卷第四末
自第三地至同地竟
卷第九（至）卷第十四　卷四本（至）七末
佚失論卷第六第四地已下釋

十地經論義記目次（終）

<other>No. 753</other>
<sarticle>十地義記卷第一本
（此卷盡本分竟）</sarticle>
<pb n="2"/>

淨影釋　慧遠　撰
然十地者乃是集智之妙門備德之良府大聖練神
曠古精究其原復欲慈布德雲悲開慧日故龍飜欲
頂光斯道化然實義難彰非剛藏無以闡其玄真言
叵測唯天親乃能宣其要於是法雨他化義流天竺
但方音滯於遠通殊言隔於等習致使教秘胡文義
隱梵響茲至大魏永平元年有天竺三藏法師勒那
摩提及菩提流支慨冲宗之未通傷淵猷之弊絕愍
此長冥傳彼法炬遂竭幽神譯出此論辭窮淵秘旨
露文中道風遐振熾流滿世余忝廁學倫逢茲盛化
慶遭洪旨喜遇淵文積翫累年髣像一隅聊題所知
備已闇忘冀以塵益須彌螢光助日微沾初習曉之
未學耳（草書惑人傷失之甚傳者必真慎勿草書）。
聖教萬差略要唯二謂聲聞藏及菩薩藏教聲聞法
名聲聞藏教菩薩法名菩薩藏聲聞藏中所教有二
一聲聞聲聞二緣覺聲聞聲聞聲聞者是人本來求
聲聞道常樂觀察四真諦法成聲聞性於最後身值
佛為說四真諦法而得悟道本聲聞性今復聞聲而
得悟道是故說為聲聞聲聞如經中說求聲聞者如
來為說四真諦法據此為言緣覺聲聞者是人本來
求緣覺道常樂觀察十二緣法成緣覺性於最後身
值佛為說十二緣法而得悟道本緣覺性最後聞聲
而得悟道是故說為緣覺聲聞如經中說求緣覺者
如來為說十二緣法就此為論然聲聞聲聞總相知
法鈍而不利緣覺聲聞別相知法利而不鈍利鈍雖
殊同期小果藉教處同是故對斯二人所說合之以
為聲聞法藏菩薩藏中所教亦二一是漸入二是頓
悟言漸入者是人過去曾習大法中退學小後還入
大大從小來謂之為漸故經說言除先修習學小乘
者我今亦令入是法中此是漸入言頓悟者有諸眾
生久習大乘相應善根今始見佛即能入大大不由
小名之為頓故經說言或有眾生世世已來常受我
化始見我身聞我所說即皆信受入如來慧此是頓
悟漸入菩薩藉淺階遠頓悟菩薩一越解大頓漸雖
殊以其當時受大處一是故對斯二人所說為菩薩
藏聖教雖眾無出此二故龍樹云佛滅度後迦葉阿
難於王舍城結集三藏為聲聞藏文殊阿難於鐵圍
山集摩訶衍經為菩薩藏又地持云十二部經唯方
廣部是菩薩藏餘十一部是聲聞藏彼文復言佛為
聲聞菩薩行出苦道說修多羅結集經者集為二藏
以說聲聞所行為聲聞藏說菩薩行為菩薩藏故知
聖教無出此二此二亦名大乘小乘半滿教等名雖
變改其義不殊二藏之中各復有三謂脩多羅毗尼
毗曇修多羅者所謂諸經言毗尼者謂諸戒律阿毗
曇者所謂諸論此之三藏廣如別章今此經者二藏
之中菩薩藏収為根熟人頓教法輪三藏之中修多
羅攝此論亦是菩薩藏攝既非本教不可判之頓漸
三藏之中是阿毗曇藏。
言十地者葢是集一切種一切智智功德法門論其
體也乃是聖慧之幽徑神智之妙宅體出名言心意
所不及性寂晈然出過於生滅體空常有盡異所不
攝故下經言微難知聖道乃至地行亦如是等論其
相也德備塵算曠而難計論其用也能汎溺長津超
絕生死曠備眾德圓成覺道盧舍那佛究竟斯趣復
欲以己所得引物同入但法寂難彰顯之在行行相
難明詮之在教非教無以彰其行非行無以顯其法
良以法為行原行為教本故爾顯法之行雖復廓周
要攝為二一是方便教道之行二捨相契真證道之
行證行寂滅分非可論教行隨緣可以言顯隨緣之
行經說不定或云一二乃至眾多今據一門且說為
十十名是何始從歡喜乃至法雲此位難分故經與
論十門階別其十門者一是趣地方便不同二初住
<pb n="3"/>
有異三正住有殊四地果差別五隨學分差六就行
顯異七據報彰別八約數分差九借喻顯別十對障
以階言方便者如地持中於解行住依世淨禪修習
一切菩提分法於苦眾生起大悲心廣發大願入歡
喜地乃至法雲總修方便滿足地等初住異者初地
之中菩提心生以為初住乃至法雲得勝三昧以為
初住言正住者初地脩習信進迴向以為安住乃至
法雲受佛智職以為安住地果異者初地起願修治
十行以為地果乃至法雲成就五大以為地果言學
分者初地脩願二地學戒三地習定四五六地脩習
智慧七地脩習一切菩提分法八地淨土九地說法
十地受職斯等皆是進習上法說之為學言行分者
初地成檀乃至十地智波羅蜜斯等皆取隨分所成
名之為行言報別者初地多作閻浮提王乃至十地
摩醯天王言數量者初地得百二地得千乃至十地
得十不可說百千萬億那由他佛國土微塵數三昧
等言喻況者喻別有六謂胎藏練金山池海珠借此
六喻以況十地六中初一論家立喻後之五種經家
為況言對障者初地對於凡夫我障乃至十地對治
於法不自在障用此十門以階十位何故初名歡喜
乃至十名法雲下論自釋成就無上自利利他行初
證聖處多生歡喜故名歡喜離能起誤心犯戒煩惱
垢等清淨戒具足故名離垢隨聞思修照法顯現故
名為明不忘煩惱薪智火能燒故名為炎得出世智
方便善巧能度難度故名難勝波若有間大智現前
故名現前善脩無相行功德究竟能過世間二乘出
世間道故名遠行報行純熟無相無間故名不動無
礙力說法成就利他行故名善慧得大法身具足自
在故名法雲數分二五稱之為十地釋不同若依龍
樹住處解地故彼十住毗婆沙云十階住處名之為
地若依地持論之大宗以持釋地如世間地能持諸
物地法亦爾又依彼文別解地行能生釋地故彼論
云自受行故名之為住攝受眾生目之為地今此論
主通就諸義故下論言生成佛智住持名地生成兩
義望於佛果始起名生終滿曰成亦可望果為因名
生為緣稱成住唯據因當分相應不退名住持則通
望因之與果如彼初地望後二地乃至望佛以說持
義諸地望後次第例然。
經者外國名脩多羅此飜名綖綖有何義而名綖乎
釋言綖有貫持之義聖人言說能貫諸法是故就喻
說名為綖若爾何故不名為綖乃名為經解亦有以
綖能貫華經能持緯其用相似故號為經若依俗訓
經者常也教之一法經歷古今恒有不絕故名為常
論者隨義釋有三種一論說名論如五明論等若據
斯義經亦名論二難論名論如中百等立賓主設往
復名之為論三論釋名論今此論者是其釋論釋論
有三一釋義論如毗婆沙等汎釋一切諸經法義二
釋宗論唯依一部釋其宗趣如地持論釋華嚴中十
三地義三釋文論隨文辨釋如大智論等今此論者
釋文名論。
十中建初名之為初地如前釋歡喜同上。
此論始終文別有二所謂序正初有兩偈是其由序
長行已去是其正宗論起有由故先明序由序既興
正陳所制名為正宗序之與正經論齊有流通一義
諸經備有諸論不定此中略無何故而然有人釋言
論主即是流通之人所作之論望於本經即是流通
是故論後無別流通若爾天親作論解釋金剛般若
彼論何故別立流通又如彌勒作地持論亦立流通
定知人語謬妄難依葢乃論者立法左右更無別義
有無互從皆得無傷。
別就序中五門分別一明經論為序同異二汎明論
首歸敬之意三明諸論所敬之相四明諸論歸敬不
同五分文辨釋。
<pb n="4"/>
言同異者序相有異序意則同言相異者經序有二
一是發起二是證信如來將說先現諸相為說之由
名為發起阿難稟化欲傳己聞對未來人先云如是
我從佛聞證成可信名證信序論則不爾一非化主
不可神力現相起說故無發起二自有制造不同阿
難唯傳佛語故無如是我聞等言以為證信但可歸
敬而為發起此是異也言意同者經論雖殊同為生
信以信是其入法初門攝法上首欲入佛法要先起
信故華嚴中說信如手如人有手至珍寶所隨意採
取無手不得入佛法海事亦同爾有信心手隨意採
取道法之寶無信不獲信有此能故經與論同為生
信。
言敬意者敬意有六一作論所依荷恩致敬二請承
加護三為生物信四敬事之儀五為表勝相六為開
眾生佛法僧念論所依者若無佛說今無所釋若無
其法論無所依若無僧傳已則不聞由藉此三今論
得興故合歸禮言請護者末法惡時傳化不易若不
三寶威力佐助無由自通故須致敬以請助力言為
信者論主自是不足之人率已造論人不信受要敬
三寶示有宗承有所制立人方取信是故應禮。
言敬儀者如似世間孝子忠臣所為必先啟白君父
今此菩薩重敬三寶過君及父今欲作論解釋佛經
寧不敬啟言表勝者如成實說三寶是其吉祥境界
標之在首以顯論勝故先致敬言開眾生佛法僧念
者如雜心說為令眾生於三寶中發心趣求解信觀
察供養歸依是故須禮第三所敬三寶之相廣如別
章。
第四諸論不同者諸論之首歸敬各異或具敬三寶
如大智論等或但敬人法如此論等或唯敬佛如地
持等此隨論者立意左右所以具敬六意同前復以
何故但敬人法法藉人通故須敬人法是所釋理宜
歸禮有何所以唯敬佛者佛為教主故須頂禮餘非
教主廢而不敬若互相從皆得無傷前言此論唯敬
人法何者是人而復云法人者所謂請說傳持諸佛
菩薩法者所謂十地法門若爾即是具敬三寶佛即
佛寶菩薩是僧法門是法何故乃云唯敬人法釋言
此等豈異三寶但今不作三寶意禮何故得知今以
三義驗非三寶一以相求二通局求三次第求言相
求者三寶相異無相離合今此所敬勸請眾中通佛
菩薩言無簡異故非三寶言通局者三寶相通有佛
斯敬法僧亦爾今此地法諸佛同說佛可是通法唯
地法餘則不敬菩薩唯取請說傳持地法之人自餘
始行未任宣說請傳地法者斯不被敬明知不以三
寶意禮言次第者隨其化相三寶次第必宜佛先次
法後僧今此文中佛僧在前法在於後明知非三寶
雖有三義但以初門驗之足矣。
第五分文解釋之中先判序文後依文釋。
就此兩偈總分為二一舉人法彰已致敬二解義下
明已敬意為解妙義令法久住亦得分三一舉所敬
二彰已頂禮三明禮意若隨句別分之為五一舉人
法嘆以顯勝第二頂禮三解妙義四令法住五為利
自他就此五中初徵前起後次第相生何故標人舉
法嘆勝為欲頂禮何故頂禮為解妙義何故解義為
令法住何故令住為起自利利他行故二以後徵前
次第相成先就頂禮返以徵前為欲頂禮何故先嘆
人法勝者以人為勝師法是妙藥人法俱尊故合頂
禮次就解義返以徵前欲解妙義何故標人舉法嘆
勝彰已頂禮今所解法由人故聞故須標人口業嘆
勝身業頂禮法是所釋故須舉法口業嘆勝身業頂
禮又地淵深若不致敬仰承助力無由自能辨釋地
法故須頂禮次就法住返以徵前欲令法住何故頂
禮解於玅義然法久住必由眾生有信有解若不頂
禮示有宗承無由令眾於說生信若不解義經則隱
<pb n="5"/>
覆無由使人於義生解無信無解法則疾滅故須頂
禮以生物信解釋玅義以生眾解生信生解故令法
住次就自利利他之行返以徵前為利自他何故解
義令法久住行必依解託法而生若不解義無由得
解若法不住行無所託故須解義令法久住方成自
利利他之道復就前中初偈舉人法門兩字舉所敬
法等最勝者人法雙嘆。
就初人中分處不定一就釋迦加說名說若從是義
則以釋迦為說法者十方諸佛解脫月等為請法眾
以金剛藏為分別人後諸論師為流通等二金剛藏
口宣名說若從是義則金剛藏為說法者佛餘菩薩
為請法眾諸論師等為分別人侍者阿難及諸論師
稟傳弟子為流通等下依文釋所言說者若就釋迦
加被宣暢名之為說若就剛藏口音陳唱稱之為說
此者簡彼斥法之辭斥下所說十地法門何者為彼
簡之云此是義不定若對小乘所謂此於大乘法門
故金剛藏所入名為大乘三昧若對世間是則此於
出世法門故下論言不思法者謂出世間道品法也
若對佛果是則此於集一切種一切智智功德法門
非是果門若對餘德此於光明三昧法門若對餘住
此於菩薩十地法門非種性等所言法者釋有兩義
一軌則名法二法名自體今言法者具斯兩義所言
門者義亦有二一對行心能通名門二當法自體門
別名門如經所說法界門等今之所論具含此義者
有兩義一是牒法之辭如似說言色者心者如是一
切二綰御之謂此猶我人之別名也今此乃是綰御
之義與下分別義人相似然此地經盧舍那說何不
斥名汎云說者以地大通諸佛同說說者斯敬無宜
偏禮如彼彌勒作論解地通敬三世一切諸佛此亦
同然以前該後名之為及請人眾多非一稱諸敦發
名勸求答為請人就此二差別解釋言上望下說以
為勸以下對上名之為請佛對剛藏說為望下眾對
剛藏說為望上若如是者下請分中佛亦言請云何
望上人復釋言諸佛之師所謂法也以佛對法猶是
望上若存此義佛諸弟子晝夜行道皆言勸請此復
若為對下說勸勸望於下義既不成請望於上理亦
不立隨義且分非無新義法同前釋言分別者若就
剛藏剖暢地道名曰分別若就論師開析文義名為
分別有深所以目之為義包含名藏宰用名人領納
稱受溫守名持傳布名流無壅曰通傳者非一該攝
名等就此偈中若類初句齊應言者若類第三俱應
置人但偈要迮第二第四闕無人者綺異成文第一
第三人者互說。
法門之言釋不異前等最勝者人法並尊故云等勝
身首為頂敬屈名禮陳已頂敬顯虔之至解妙義者
出向敬意開釋名解所解精微故稱為妙義如前釋
解義之意欲使地道久傳不墜故云欲令法久住也
經有論故義則易解以有解故法則久住自他利者
依此地法能成眾生俱利行也亦可論主作論解經
饒益世間名為利他有善歸己稱曰自利所言故者
出向令法久住之意為成俱利故令法住。
十地門下是其正論正宗之中三門分別一辨宗趣
二開判文義三隨文解釋。
宗趣云何若就經本義要唯三一所說教道二所顯
證道三所表地法言所說者一切地前因分之行隨
相造修可以言論故曰所說言所顯者一切地中果
分行德捨脩契實離相離言但可寄彼因分脩相顯
標真德故說斯德以為所顯言所表者向雖顯德意
不在事為欲寄彼諸佛菩薩離相淨證表彰地法故
說地法以為所表良以法是眾生自實情倒謬緣處
而不覺今欲即情拂妄顯實令人趣入即妄辨真理
在難彰故寄淨證以表法也言其論也宗要有四一
是所釋經本言教二是所成教道之行三是所顯離
<pb n="6"/>
相真證四是所表地之法體近則解釋初之本教遠
成後三後三體狀備如前辨宗要如是。
次判文義今先就經分別其相後就論辨經中有二
一寄人顯德二就法分別言寄人者人別有二一是
化主盧舍那佛二是助化金剛藏菩薩就此二人所
顯各三一彰德體二顯德相三明德用就佛三者初
成正覺顯證法體七日思惟彰德勝相故下論言思
惟因緣顯不共法加金剛藏入三昧下彰其德用就
金剛藏所明三者初入三昧顯證法體諸佛同加顯
德勝相故下諸佛相與讚嘆乃能入是大乘三昧起
分以下明其德用言就法者隨義廣略開合非一或
說為三或復為六或分為九或判為十或復離為四
十八分三者所謂序正流通就此三中所辨之法要
唯證教證教既殊三分亦異就教三者初至起分是
其由序以此起發正說故也本分已去是其正宗於
中雖復有略有廣同說地法判為正宗地利益下勸
信傳持津及末代判為流通就證三者初一序分判
為由序入三昧分是證正宗因入三昧正顯實證故
下論言此三昧是法體也流通之義釋有兩種一以
己德流被信地說為流通若從是義加分已去皆是
流通以說自德令信菩薩證入地故二流末代名曰
流通若從是義地利益分名曰流通言為六者隨行
以分初至起分起化之由為生物信第二本分略說
地法嘆其殊勝起眾樂欲第三請分彰地出言令生
正解第四說分終至十地廣明脩相令物起行第五
影像寄喻顯德第六地益明德既成契證地法故下
論言以得法力大地動等言為九者始從序分乃至
請分即以為六說分以去判為第七地影像分說為
第八地利益分是其第九就此九中所辨有三一就
化相通為起說二就化意通為顯證三隨宗要證教
雙辨言起說者如來將說先託時處現相集眾發起
所說以之為序由序既興將為眾說時金剛藏嘿入
三昧顯己自證能為眾說又為受加故次第二明三
昧分由入三昧十方諸佛相與讚嘆與力同加故次
第三明其加分既得聖力欲為眾說但定無言宜從
定起故次第四明其起分從定起已略宣地法起後
廣說故次第五明其本分然彼本中略說地名不廣
分別大眾渴仰聞名欲義相與啟請故次第六明其
請分眾既請已正為廣陳故次第七明其說分乃至
十地通亦是說法說難解宜以喻顯故次第八明地
影像為說既竟宜顯地益勸信傳通故次第九明地
利益言顯證者為化之意宗為顯證於中初分顯證
由序後八正顯八中前三就相顯證次有四分就說
顯證後之一分就所攝化顯證利益前三之中初三
昧分寄入顯證第二加分因加以顯得證之相故下
論言以何故加由得大乘光明法故第三起分寄出
顯寂說必宜起即顯所入寂滅離言故下論云定無
言說是故宜起次四之中初本分者略說顯證第二
請分拂相顯寂說及影像寄相表德說分之中寄修
表德地影像分借喻顯德末後一分就所攝化顯證
利益故下文言以得法力動地雨花如是等也此等
差別同為顯證言隨宗要證教雙辨者此經之要無
出證教九中初一是其由序後八正顯證教之相八
中初一入三昧分顯示正證後七次第明起言教言
教次第義如初門所言十者隨地不同分為十也所
言文別四十八者初地八分二地二分乃至十地八
分差別一部合有四十八分上來就經分判其相下
就論辨論中有二一科經文二如是下隨文辨釋文
義如是第三釋中十地門者即隨地別分為十也十
地法門備如前釋初地攝下別就初地分判其文先
舉其數後列八名如餘論中解義有三一上上門從
前起後文次相生二總別門如下所說六相門等三
攝取門隨義同者共相收攝今言初地所攝八者是
<pb n="7"/>
攝取門所攝之言解釋有二一以總收別名之為攝
別有八分初地統括悉皆在中故稱為攝二以別收
總名之為攝就總初地隨其義別攝以為八故言初
地所攝八分分猶別也八中後二可初地攝前六義
通何故說言初地攝乎然此文中攝義有三一當分
辨攝如離垢下中間八地二以前攝後如第十地後
之二分雖通十地從前六分通皆名為第十地攝三
以後攝前如此初地前六雖通從後二故亦言初攝
下列八名言序分者說由名序言三昧者由序既興
欲為眾說時金剛藏嘿入三昧顯證能說又欲受加
明此三昧名三昧分三昧是其中國之言此名正定
以心住法離於邪亂故名正定言加分者前入三昧
為欲受加故入定已諸佛同加明此加事故名加分
言起分者彼金剛藏得勝力已欲為眾說便從定起
明此起事故名起分言本分者從定起已略說地法
與廣為本故名本分言請分者前略說地說已嘿住
大眾聞名渴仰解義相與啟請故名請分言說分者
請相既備便得廣說故名說分校量勝者通亦是說
但就地滿比校量度以顯勝前名校量勝。
如是已下依文辨釋解初序中先經後論論文簡略
宜依經釋經中有二一證信序二發起序辨此二序
略有五門一釋序名并立所以二解兩序名之差別
并顯得失三解二序名之通局四定二序文之前却
五隨文解釋。
就初門中先解序名言發起者佛將說經先託時處
神力集眾以如是等發起所說名發起序言證信者。
阿難稟承如來所說欲以己聞傳於末代先對眾生
云言如是我從佛聞顯己承傳以證可信名證信序
何故有二以經二故經唯是一云何言二經體雖一
隨時就人亦得說二一如來所說二阿難所傳如來
所說益在當時阿難所傳傳在未來是故約人就時
為二經既有二序亦宜別。
第二門中先彰二序名之差別後顯得失二序之名
諸家所立凡有四對一就序義名名為證信及與發
起二就人以名名如來序及阿難序發起序者名如
來序證信序者名阿難序三就時以名名現在序及
未來序如來序者名為現在阿難序者名為未來四
對經以名名經前序及經後序此名佛說以之為經
對此經故彰序前後如來序者是其經前阿難序者
說為經後阿難序者更有一名名遺教序以佛遺言
教置此序故名遺教名別如此得失云何此四對中
證信發起名義無爽第二對中阿難序者名義無過
如來序者義有不盡如勝鬘經有化佛主王及夫人
旃提勝鬘五人發起諸經發起多不獨佛若言如來
則闕餘人發起之義以如來序名有所闕阿難序者
對亦不立第三對中現在無失未來有過若佛現說
名現序者阿難傳時亦是現在若使對佛現在所說
名阿難序以為未來是則對於阿難現傳彼如來序
應名過去為序之時俱皆現在不可偏名一為未來
未來不立對未之現理示宜廢且隨一義亦得無傷
第四對中經明無過經後有失若言經前可得名序
若言經後則無序義若如來序是佛說經前阿難序
者亦是阿難所傳經前經後之言有過須廢經前之
對理亦不立今以諸名斯皆有過故存證信發起之
稱。
第三門中言通局者通則二序俱名證信齊號發起
立序之意同為生信是故二序同名證信發起是其
序之正義皆為起說是故二序齊號發起別如向辨
序義既通何故發起偏屬如來證信序者獨在阿難
釋言為別二序故爾等為別序何故不名阿難序者
以為發起如來序者以為證信釋言阿難位卑難信
懼人輕謗立序之意專為生信望意立稱名為證信
佛德尊高人皆重信立序之意直為起發故就序義
<pb n="8"/>
名為發起。
第四門中先序異說次辨過非後顯正義異說如何
昔來相傳經後序中句別有五一如是二我聞三一
時四住處五同聞又人以佛更為一句通前說六異
說如此次辨過非先以理徵後以文證如是我聞此
之二句經後可爾一時佛等若非經前經前無佛誰
之說經無時無處說何所託又無徒眾說何所被斯
等乃是起說之要何為經後人復救言事雖經前後
時引來故說經後若如是者正說已前斯是經後如
涅槃經流血已前本但有事皆是阿難後時引來何
定五六然彼諸相雖後引來得判經前時處佛等何
為不爾以此驗求五六之言未可依定言文證者如
彼法華優婆提舍解釋如來住王舍城祇闍崛山在
彼勝處顯法勝故又此論言時處校量顯示法勝聖
者將說先寄時處顯法發起何得判為經後序乎辨
過如是正義云何如是我聞安屬證信一時已下正
說已前義有兩兼若就當時起發之義說為發起阿
難引來成於證信不得偏取。
第五釋中先解證信四句分別一解如是我聞之言
有之所由二明如是我聞之言立意三明如是我聞
之言在此所以四釋如是我聞之言初言有所由者
由佛教故佛何故教阿難請故阿難何因為此啟請
阿尼樓䭾教其請故阿尼樓䭾何緣故教由彼阿難
心憂惱故阿難比丘何以憂惱由見如來般涅槃故
佛將滅度阿難悲感阿尼樓䭾開覺阿難汝傳法人
何不請佛未來世事徒悲何益阿難對曰我今迷悶
知何所問阿尼樓駄遂教阿難請佛四事一問比丘
以何為師二問比丘依何而住三問惡性比丘云何
共居四問一切經首當置何字阿難心悟受教請佛
佛依答之何為師者當依波羅提木叉也若我住世
無異於是木叉是戒比丘所學故說為師依何住者
當依四念云何四念謂觀內身循身觀精懃一心除
世貪憂如是觀外身內外身受心法對亦復如是此
是所依故經說言若依四念名自境界若依五欲名
他境界惡性比丘云何共者梵檀治之言梵檀者嘿
不共語若調伏為說離有無經一切經首置何字者
當置如是我聞一時佛在某方某藂林等由佛教置
故有此言次辨立意佛有何意教立此言為生物信
云何生信言如是者阿難彰己信順佛語名佛所說
以之為如道佛所說以此為是令他眾生同己生信
言我聞者阿難自是不足之人若言此法是己所說
人多不信由言此法從佛聞故人皆歸信生信如是
信有何義而為生乎此如前釋次第三門解釋如是
我聞之言在此所以如來本教置在經首此經乃是
華嚴經中第二十一品此品既非一部之初何緣得
置釋言阿難名佛所說一部經本通為如是云言我
聞此品既是一部之例龍樹別傳准置在斯第四門
中初解如是後釋我聞解如是中先就人定後正解
釋昔來相傳多就阿難以釋如是阿難自言己之所
傳如佛說教名之為如簡去相似指斥言是究尋此
言乃是就佛非就阿難何故得知准大智論言如是
者信順之辭阿難彰己信順佛語故名佛語以為如
是又溫室初阿難自云吾從佛聞於如是故名佛說
以為如是但方言不同若依胡語先舉所聞如是之
法後彰己聞故諸經首多先標舉如是之言後云我
聞若依此方先彰己聞後舉如是故知名彼如來所
說以為如是定之麤爾解釋云何分別有二一約法
解二約人釋言約法者阿難噵佛言如於法故名為
如如來所說若理若事皆如彼法如法之言是當道
理故名為是言約人者阿難噵今釋迦所說如於過
去一切佛說名之為如乖諸佛說則名為非如諸佛
言稱之為是言我聞者阿難對眾陳己飡說故言我
聞聞實是耳何故稱我諸根之別皆我用具是故就
<pb n="9"/>
總說言我聞法實無人何故言我雖無實主非無假
者綰御之義亦得稱我譬如四兵合以為軍雖無實
主亦得稱言我軍勇健我軍勝彼此亦同然阿難既
是得理聖人有何所以同凡說我我有三種一者凡
夫見使未亡見心說我二諸學人見使雖除慢使猶
在慢心說我三無學人見漫已除隨世流布亦說言
我若通無學習使說我亦得有四今此所言隨世流
布不同凡夫無我是勝有我為劣何不從勝乃從劣
乎為別彼此令人識知故須說我若不說我云何得
知聞之在己以對有我眾生故爾乃至如來對於眾
生亦自言我化我眾生法應如是。
一時已下文雖兩兼今以對前一向證信自下偏就
發起解釋於中有三一就時明佛二成道下就時明
處三與菩薩下明其徒眾。
釋一時中先序異說次辨過非後顯正義言異說者
昔來相傳言佛說時阿難聞時更無前後簡傳之謬
成上我聞故云一時異說如是辨過云何今先事驗
後以文證言事驗者阿難是佛得道夜生如小乘中
如來成道六七日後即便說經阿難爾時猶在懷抱
身不豫會如來成道二十年後方始出家三十年後
方為侍者自茲已前多不親聞雖不親聞所集諸經
亦云一時驗之定非簡傳之謬又小乘中不得說言。
阿難是權明知非是說聽一時何故得知阿難是佛
得道夜生為證此義須知阿難立字因緣阿難陀者
是中國語此名歡喜喜有三義一以本因佛於往昔
見過去佛號釋迦文侍者弟子名曰阿難國土眷屬
與今無別因願我當成如今佛以斯本願給侍弟子
今名阿難二以現緣阿難端正人見同悅故號歡喜
三父母立字父母何緣與字歡喜喜時生故何者喜
時佛成道時如來十九出家學道既出家已五年習
定六年自餓父王遣人恒往瞻伺知極羸惙常懼不
全菩薩後時知餓非道遂食乳糜欲取正覺魔作是
念若佛道成空我境界曼道未成當敗其志遂率官
屬十八億萬來嬈菩薩菩薩爾時入勝慈定令魔眷
屬顛倒墮落魔既被降便作是念菩薩力大非我能
勝當惱其父遂即往詣淨飯宮上唱如是言悉達太
子昨夜死矣王時聞已從床而墮猶若魚王熱沙所
爍良久乃蘇念子在家當為輪王今日出家空無所
獲未久之間菩提樹神以佛道成遂持天華慶賀父
王宮上空中唱如是言地天太子昨夜道成王聞生
疑向者有天言我子死今復有天云子成道何者可
信菩提樹神曰我言可信向者是魔故相惱耳王聞
大喜念子在家當為輪王今日出家為法輪王彼此
無失前聞子死今忽聞活一重大喜復聞道成二重
大喜未久之間王弟斛飯夜生阿難寅抱詣王弟於
昨夜生此一男王即答言我子成道汝復生男眾慶
并集與字歡喜以此驗求阿難定是得道夜生事驗
如是文證如何依轉法輪經阿難比丘集法之時在
前結集轉法輪經口自稱云佛初說法時爾時我不
見如是展轉聞佛遊波羅捺為五比丘眾轉四諦法
輪據斯以驗阿難自言己之傳聞不云親承然彼經
首亦言一時明知一時非簡傳聞辨過如此正義云
何言一時者為化之辰目之為時但佛一代化時眾
多為別餘時是故言一何故得知即准此經驗之非
謬如華嚴經地品初云爾時佛在他化天中龍樹別
傳改爾為一爾時之言不可成上改爾為一寧不屬
下明知人釋不可依據婆伽婆者就時明佛是外國
語此飜非一或言有德以佛廓備諸功德故或言大
名聲如來德號普徧聞故或云吐女根諸惡煩惱是
女根本如來盡捨是故名吐或言破煩惱無量諸結
獨佛能摧是故言破。
二成道下就時辨處成道未久第二七日是其時也
餘是處也前已明時何故復辨釋言前者雖云一時
<pb n="10"/>
猶自未知何時之一是故重指第二七日然佛一化
初後兩時時別易顯故是經中說一時後別更明其
第二七日涅槃經中說一時後別明二月十五日時
餘時難辨故不重指言成道者對之以顯第二七日
因辨剋果名之為成所得圓通稱之為道以彼初成
望第二七日時中不遙名曰未久實即久成今據應
矣何不就實乃從應乎以教隨物理須就應第二七
日正舉說時論後自釋就處有三一他化天二是王
宮三摩尼殿遊化處中目之為在法身無方應物有
託為化故爾在處之意亦如論解。
與菩薩下辨其徒眾於中有六一簡定其人二此諸
下嘆其人德三其名下列德者之名四無量下辨名
者之數五明來處六標列上首簡異餘人前中有四
一簡大異小二不退下簡住異退三一生下簡終異
始四他方下簡新異舊前中先定所列之人次明諸
經辨人之意後釋其文所列人者汎釋有二一聖化
所被當機之眾如下所說信地人等二聖化所對影
響之人如此所列諸菩薩等辨人意者諸經列人凡
有四意一彰化所益如涅槃經辨列無學諸學人輩
二為對人顯說決定故經說言雖於空地多有所說
不得名為真師子吼今於如是大智人中有所宣說
方得名為真師子吼三為寄人彰別其法如說十信
廣對諸首宣說十住廣對眾惠說十行時廣對諸林
說十迴向廣對諸幢今說十地廣對諸藏良以十信
入聖之初故對諸首十住位中解觀義成故對眾惠
十行德立德別如林迴向之道世間中出故對眾幢
地德苞積故對諸藏四舉同聞證成可信今此列眾
義兼後三下次釋文以身兼彼名之為與大者外國
名為摩訶此翻有三一名為多眾數非一二名為勝
勝出凡夫二乘近學三名為大備具高德大義三種
如下論釋所謂願行利眾生等言菩薩者此方翻譯
名道眾生此人求道內懷道行以道成人名道眾生
若爾二乘斯皆求道同有道行並以道成何故獨此
名道眾生義通俱是故涅槃中說須陀等亦名為佛
如是一切為分賢聖獨此名道等分賢聖何故不名
餘為道乎釋有三義一就願心望果分別唯有菩薩
求大菩提餘皆不求是故獨此名道眾生故下文言
上決定願大菩提偈言菩薩故二就解心望理分別
凡夫住有二乘著無有無二邊不會中道唯有菩薩
妙捨有無契會中道是故獨此名道眾生三就行分
別佛法有三一教二義三者是行教淺義深行為最
勝聲聞最劣從教立名聲猶教也飡教生解名曰聲
聞緣覺次勝從義為目緣是義也覺謂解也菩薩最
勝就行為稱行謂自利利他之道故地持云聲聞緣
覺但能自度菩薩不爾自度度他是名道勝以有此
勝名道眾生數多名眾共集稱俱不退轉者簡住異
退前雖言大十信已上望小皆大以有斯濫是故重
簡唯是不退非初大也舉一齊餘故名一切位分堅
固名不退轉不退轉義釋有通別別相云何依如彌
勒問經論中自分堅固名為不退勝進不壞名為不
轉下十行中相亦同此若通論之其義不殊事同眼
目名義如此體相未明今宜辨退翻以顯之依餘論
中說退有三一者得退謂先所得後還退失二未得
退謂於勝道退住不入三習行退先習多行同成在
已後一現時餘則不現所不現處名之為退今以此
三准約地位非無斯義解行以前分未堅固隨其所
得容可退失具有三退初地以上盡於六地次第修
道不能頓起故有習行及未得退七地以上位分未
窮有未得退退相如是隨所離處即是不退然彼三
退廣分為五就初得退隨義分三一是滅退謂外凡
夫所有善根為彼邪見所斷滅故名為滅退二是失
退善趣之人信未成者容可退失起二乘心如舍利
等雖不退滅作一闡提而菩提心不復能現名為失
<pb n="11"/>
退三是廢退種性以上或時暫起煩惱業退廢其所
習不令現前名為廢退以此三種通餘二退合說為
五此之五種外凡具有善趣信位唯無滅退得有餘
四以不斷善作闡提故種性以上無滅無失得有餘
三初地以上無前三種得有餘二七地以上唯有未
得餘四悉無第十地中剋就因位五退悉無若望佛
果猶有未得如前退相隨所離處悉名不退今諸菩
薩因行窮滿五退斯無故云不退所言一生得菩提
者簡終異始前句之中雖言不退不退隨義上下不
定以彼寬濫故復簡之受報無二故名一生所列齊
然稱之為皆契證名得阿耨菩提是其所得阿耨菩
提是外國語此名無上正真正道菩提有二一化二
實八相現成名之為化自德相應說之為實對斯二
種說生亦異若對應成兜率一報名為一生如彌勒
等若生兜率後生閻浮方得菩提應是二生何故言
一此義不定如大智度論說彌勒等以為三生現報
為一天報為二後生人中以為第三經說彌勒為一
生者現報起竟所以不論後閻浮生即是佛身是故
不取若如是者須陀洹人一生天上一生人中得般
涅槃十四生中應非二生釋言不類須陀洹人望彼
涅槃不取身智故受兩身即是二生佛就身智閻浮
提報即是佛身故對此身天報為一若就實成得有
三處一入性地名得菩提故涅槃中說須陀洹八萬
劫到乃至辟支十千劫到謂到性地阿耨菩提問曰
菩提應當在果何故性地已名菩提釋言菩提別唯
在果通亦該因故大品經說五菩提所謂發心伏心
與明出到無上釋如別章以斯驗求因中亦有故入
種性名得菩提若對此位言一生者所謂三界分段
生也隨何趣身菩根道熟次前之報即名一生不同
應化局在兜率二初地上契證真道名得菩提故彼
法華優婆提舍釋言八生乃至一生得菩提者謂初
地證智若對此位言一生者謂以過去微塵等業所
受分段名之為生故彼論言八生乃至一生等者是
其三界分段生也地前菩薩經說變易彼論何故乃
言分段所望不同各有所以地前菩薩有五種身一
法性身六入殊勝無始法爾二實報身謂從先來修
善所得三者生滅變易法身所謂緣照無漏所得四
分段身謂彼凡時殘業所得五應化身隨物現受經
說變易據第三門論言分段就第四門故無違返然
其所受趣報同前非唯兜率對得道身次前所受隨
在何趣皆是一生第三就彼金剛心後所證圓果名
得菩提若對此位言一生者金剛心中一分生滅名
為一生度此以後便得菩提今所論者當應就化兜
率之報以為一生八相現成名得菩提問此會中唯
有一生亦通餘眾釋言通有何故得知如下請眾同
生異生明知具有若爾何故但言一生為欲寄人顯
別地法故隱餘者言從他方俱來集者簡新異舊前
句之中雖言一生一生之中新舊通有故須簡之今
此會中唯是新眾亦有舊者釋言通有何故得知准
彼前文但言一生及下請眾亦有異生彼異生者即
是舊眾然華嚴中一佛一眾七處八會同遊俱現是
故皆有既言通有何故簡新為欲寄新顯法故爾諸
會類然皆有舊眾舊眾則同難以別法故寄新來以
別所明他方菩薩何故來此來集之意汎釋有三一
自為故來來此佛所為欲供養請法故也以於此佛
有宿緣故二為他故來所為有二一者為於彼土眾
生引來至此供養請法以彼眾生於此佛所有因緣
故第二為於此土眾生引令供養敦厲求法請佛久
住勸說利益威拔物苦說法以潤勸捨惡界導生淨
土以如是等利益此眾故來至此第三為欲讚揚三
寶是故須來於中有三第一為欲讚揚佛德第二為
欲影響顯法於中有三一為證說是實不虗如下菩
薩來此作證二為表法如說十信諸首雲集如是差
<pb n="12"/>
別三從遠來為顯法重此三同是為法故來第三為
欲讚揚此方大菩薩德故從遠來今此來者具前諸
義發之所由故名為從非此化域稱曰他方佛成道
處名佛世界佛土平等實無彼此隨化有異故言他
耳所列斯集名為俱會上來四句簡定其人。
此諸以下嘆其人德於中有二一別二總菩薩功德
非別不彰故先別嘆非別能盡故須總結別中復二
一者略嘆二善能化下隨德廣嘆菩薩廣德不可頓
彰故先略嘆非略能具故須廣嘆略中有二一嘆自
分二一切如來智慧境下嘆其勝進修已成處名為
自分自所未成仰習之處名曰勝進就自分中此菩
薩者舉所嘆人此前所列諸菩薩也下嘆其德一切
菩薩智慧境界舉所入法一切之言釋有兩義一就
人以論通指法界諸菩薩等以為一切二就其法名
彼菩薩所住慧境以為一切降佛已還是菩薩境有
境齊収故云一切言菩薩者標人別法智慧境界約
行辨法照見名智觀達稱慧此二若別見世諦者名
之為智照第一義說之為慧通則義齊智慧所依二
諦諸法名彼境界亦可智慧分齊處所名慧境界行
德非一何故獨稱智慧境乎以此行主故偏舉之悉
得自在是所成行悉得之言釋有兩義一就人論前
諸菩薩皆得自在故名為悉二就法辨一切慧境無
不自在名為悉得障礙永夷於智境界進任由己故
名自在一切如來智慧境者是其勝進所入法也若
當就人名彼如來以為一切若據其法還名慧境以
為一切言如來者標人別法乘如實道來成正覺故
曰如來智慧境界不異前釋悉皆得入勤行不息是
所起行悉皆之言還有兩釋一就人論上諸菩薩齊
入佛境故名悉皆二就法辨於佛慧境無不備入故
云悉皆入謂解也解趣名入勤是行也行能專起名
之為勤行能常起故云不息前成自力故彰自在今
習勝進說入說行諸經嘆德大例相似是故文殊嘆
淨名德亦依自分勝進嘆之彼言菩薩法式悉知是
其自分佛藏得入是其勝進與此義同上來略嘆標
舉而已非廣不顯故下廣之有二十句前十二句廣
上自分二無作下有其八句廣前勝進廣自分中攝
以為二初六明其行修具足如意神下六句廣明德
用圓備行修具中初三利他後三自利前三句中舊
與釋言善化世間是其口業隨時普示是其身業剎
那成辨是其意業准依大本相似不爾彼文說言念
念具足神通等事故知剎那非是意業以彼剎那非
意業故明知前二非身非口今釋如何初句是總後
二是別化用之巧故曰善能能教離惡巧化住善故
言教化通則義齊一切世間是其所化有生齊攝故
名一切言世間者汎論有二一眾生世間二器世間
今此所說是生世間世名為時間者名中所化眾生
無出時中舉時統攝故云世間就後別中普示通等
化生之始剎那成辨益物之終始終巧益成前善能
言隨時者隨諸眾生應受化時言普示者若望所化
十方齊現名之為普若就化業三輪俱現故名普示
化業齊現故云一切神通等事出其所示為化益物
無出三業身業現通令物生信口業說法令人生解
意業興念令物起行身化神異目之為神無壅曰通
舉此身通等餘口意是故名等業別稱事剎那成辨
化益終成剎那胡語此翻名念於念念中能成眾生
令住正道上來利他下明自利於中有三初願次修
後明成行具足不捨一切菩薩所起願者是初願也
諸願頓起名為具足諸願常起說為不捨一切大願
出其所發有願斯發故云一切標人別願故彰菩薩
心求名願願廣稱大依願起修故下明之於中初明
發修時處常修以下正明起修世之與劫是修時也
世就內報分齊明時所謂生生世世時也劫就世界
成壞明時世世常修劫劫恒起故世與劫並云一切
<pb n="13"/>
國是修處攝民為國安身稱土無國不習故云一切
常修一切菩薩行者恒習曰常頓名一切諸菩薩行
是所修也因修成行故下明之具福智者行圓名具
所具雖多無出福智福者是其福德莊嚴智者是其
智慧莊嚴能資名福此福是其行家之德智慧之言
義如前釋此福與智廣如別章此應具論是中應以
五度為福波若為智上來六句行修具足因前行修
便成德用故下明之於中六句前三利他後三自利
利他之中隨業分異初明身業二能到下明其意業
三能令下彰其口業如意神足而無盡者自得勝通
能饒益者化益他也通用無礙事等如心故就喻顯
名曰如意意有三義一能速疾二能遍到三能無礙
通用如足亦可作用自在稱心故曰如意神同前釋
遊涉如足就喻名焉變化難窮名為無盡巧益無私
稱為一切饒謂饒潤益謂利益此身業中具足兩句
下口意中各少一句就意業中但明自得略無益他
口業之中但明益他略無自得文之隱顯道理齊等
能到菩薩智慧彼岸是意業也意勘窮達名曰能到
所到備盡故云一切標人別法故彰菩薩智方便等
是所到處智是實智方便是其方便之智智行窮處
名為彼岸能令背世向涅槃門口業益也巧化生厭
故曰令背所背生死名曰世間業煩惱等通至世間
目之為道善勸生欣故曰令向所向極果名為涅槃
三脫能至說之為門上來利他下明自利於中有三
一行修殊勝二善遊下諸德圓備三諸所下妙用自
在不斷一切菩薩所行並初修也不斷常修一切頓
修諸菩薩行是所修也前六句中已明修竟今為辨
德何須說修德由修成故復舉修顯此成德善遊以
下第二德也於諸德門進涉無礙故曰善遊有德斯
遊故言一切標人別德故彰菩薩禪等正是所遊德
也德別難計據要論七禪謂四禪定謂四定此義如
後三地中釋言解脫者謂八解脫及不思議解脫門
等八解脫義廣如別章此應具論言三昧者謂三三
昧及離垢等無量三昧三三昧義後當別解通謂六
通明是三明所謂宿命天眼漏盡此通與明三地中
釋慧是三慧謂聞思修如五地釋諸所施下第三用
也有用斯舉名諸所為巧用現前名善示現上廣自
分無作以下廣前勝進句別有八前四明其殊勝三
業攝修所行後四明其廣大三業備具諸德前中初
三明勝三業後一明其攝修所行後四亦爾初三明
其廣大三業後一彰其備具諸德就前殊勝三業之
中初明身業次口後意就身業中一切菩薩無作自
在如意神足皆悉已得先成勝通有通皆得故云一
切標人別通故勝菩薩久修純熟非今始習故言無
作變化無礙故稱自在如意神足解不異前先成在
已故云已得於一念頃至諸佛會依通攝行勸發諮
請是口業也受持下意受持一切諸佛法輪明攝智
慧十方諸佛法明照雨皆能領納名受一切所受之
法從喻名輪如轉輪王所有輪寶能摧剛強轉下眾
生上昇虗空佛法如是能摧眾惡轉下眾生上入佛
道故說為輪大心供佛明攝功德興意普周名為大
心財等奉順稱曰供養上來明其殊勝三業常能修
下依勝三業攝修所行起行無間名常修習所修殊
勝寄人以別名大菩薩所行事業行謂自利利他之
道行別稱事業謂三業其身普下四句之文明廣三
業備具諸德初有三句明廣三業其心普現是廣身
業其音遍聞是廣口業其心通達是廣意業一切功
德具修習者依前廣業備具諸德上來廣略二門別
嘆如是功德說不盡下總結顯多。
其名曰下第三列名其名總舉下別列之菩薩無數
今此且列三十九人菩薩之名皆依德立德依法成
依金剛法以成人德名金剛藏餘亦如是隨名窮德
難可究盡今此且可標列而已前諸菩薩皆名為藏
<pb n="14"/>
解脫一人獨不名藏其義何也釋言菩薩名字差別
寧可一類問曰上言今此寄於諸藏菩薩表別地法
若不名藏云何表法釋言從多猶得表法又人復言
此解脫月亦居信地未窮地實故不名藏若爾何故
下云同生異生上首據實尊高說首無傷。
如是菩薩無量以下第四辨數始從無量至不可說
如華嚴經阿僧祇品各是一數彼數具有一百二十
今此文中且舉八數以顯其量。
言從種種佛土集者是第五段明其來處上文雖言
從他方來或從一界二界而來亦名地方今明種種
佛土集也。
金剛上首是第六段標列上首簡異餘人上舉序文
下以論釋此論科分多少不定若對前經分以為二
初至顯示不共法來釋前處時第二何故菩薩說下
解金剛藏上首法師文次相生離之為六從初乃至
是名處勝為第一段何故不在色界以下為第二段
何故唯行因緣行下為第三段何故菩薩說此法下
為第四段何故金剛藏說以下為第五段何故名金
剛藏下為第六段六中第一寄託時處表彰法勝因
此時處顯法之言起第二段若他化天勝餘下天得
顯法者色界彌勝何故不在色界中說若第二七日
勝餘後時得顯法者初七彌勝何故不說下答欲界
有其感果初七思惟因緣之行故不得說乘此行於
因緣之言起第三段諸法無量以何義故唯行因緣
下答為顯不共法故乘此文中不共之言起第四段
法既不共唯應佛說何故乃使菩薩說乎下答為增
菩薩力故乘此為增菩薩力言起第五段若菩薩說
得增力者餘非上首菩薩宣說增力彌勝何故乃使
金剛藏說下答為說金剛法故金剛藏說乘此金剛
顯說之言起第六段未知此人以何義故名金剛藏
下答正以金剛為藏是故此人名金剛藏。
初中有三第一顯其時處為勝二就時處表彰勝法
三就前處重顯勝相言論曰者下文之中經論文參
懼人不識故下文中至經稱經至論言論以別其文
曰猶辭也時處等者第二七日是其時也他化天宮
摩尼藏殿是其處也時處並舉是故云等所言校量
顯示勝者第二七日對於後時比校度量顯勝後時
自在天處對於下處比校度量顯勝下處此法勝故
在於初時勝處說者是第二句就彼時處以表法勝
謂此地法勝餘小乘及十住等故在初時及勝處說
在初時故勝後所說小乘等法在勝處故勝下所說
十住等法然時及處俱皆是勝今此文中就時彰初
就處云勝綺互言耳亦得說言在於勝時及上處說
顯法不同如說涅槃寄最後時以顯窮滿化隨時變
不可一定此處宮等名處勝者是第三句重顯處勝
以彼處中屈曲非一故須重顯處謂他化勝餘下處
宮是王宮勝餘天宮殿者所謂摩尼藏殿勝於餘殿
三勝非一故言等勝下通結之總名處勝。
第二段中有四問答初一問答就處料簡後三問答
就時料簡向前文中先時後處今此何故先處後時
釋言處者乘前之便乘向末後解處之便故先釋之
後論時者生後之便所謂生後第三段中料簡唯行
因緣之言故在後釋何故不在色界說者乘前處勝
顯法之言故興此問若他化天勝於下天顯法勝者
色界彌勝何不在彼答言此處感果故者謂此欲界
他化天處物有機感又欲界地其性勇健凡所為作
果決能成是故在此感是根也果是欲也今就說處
校量顯勝彼非說處何得為問下就時中問答有三
一以初徵後二以本徵今三以他徵自下依釋通何
故不在初七說者是初問也乘向初時顯法之言故
興此問若第二七日勝於後時得顯法者初七彌勝
何故不說下答思行因緣行故籌慮於法名曰思惟
思心涉境故名為行所行境界體非定性諸法同體
<pb n="15"/>
互相緣集故曰因緣因緣集起目之為行行此因緣
故初不說本為利他何故思者是第二問以本徵今
若據應化本為利他八相現成今既成已何不即說
若就行實本初發心為利他故求大菩提今既道成
何故不說下答顯示自樂法樂故初不說緣起法界
說以為法證法懌神名為法樂樂之無加說名為大
甘神大樂稱曰自樂以初七日思惟不說用顯己樂
名顯自樂為顯己樂故思不說顯樂利他其意已竟
利他之相猶自未顯故下問答顯利他相何故顯己
是第三問以他徵自成為利他何故顯己自樂法樂
下答正以自顯法樂為利他耳相狀如何利他有二
一令眾生於佛愛敬二令眾生受法修行文中初言
為令眾生於如來所增愛敬者是初利也由顯己樂
令諸眾生知佛樂深心生愛敬愛敬即是樂佛之心
復捨以下第二利也佛將欲說先顯己樂然後捨樂
為眾生說彰己悲深欲令眾生感荷聖恩聞法受行
化意如是今言復者對前增愛說此為復彼初七日
所思法樂樂之精上說之為妙第二七日棄而起說
名捨妙樂樂既殊勝何故捨之悲愍眾生為說法故
第三段中初言何故唯行因緣徵問起發問何由生
乘前文中行緣之言故興此問前說初七行因緣竟
何不即徵至此方問以前解釋初七不說言意未了
故此問之問意如何諸法無量何故獨行因緣之行
下答是緣顯不共故何者是緣而言不共因緣之義
經中亦名緣起緣集假因託緣而有諸法故曰因緣
法起藉緣故稱緣起法從緣集故名緣集分別有三
一是有為二是無為三是自體言有為者生死之法
體有無常生滅所為故名有為從業煩惱因緣而有
故名因緣言無為者所謂涅槃體非生滅名曰無為
藉道而有故曰因緣此之二法皆從前因集起後果
是事緣起言自體者即前生死涅槃之法當法自性
皆是緣起其相云何如說生死本性即是如來之藏
如來藏中具足一切恒沙佛法而此諸法同一體性
互相緣集無有一法獨守自性雖無一性而無不性
無一性故諸法皆如無不性故法界門別生死既然
涅槃亦爾同體諸法互相集成故曰因緣亦名緣起
及與緣集此自體中復有三種一者有為如來之藏
隨妄為染二者無為如來之藏離妄名淨三者自體
廢緣論實言不共者釋有三義一正不共邪唯佛法
中說有因緣餘道則無故曰不共二大不共小自體
因緣大乘所知小乘不解故曰不共三果不共因因
緣實性唯佛乃窮餘不能究故名不共。
第四段中初言何故唯菩薩說徵問起發乘前文中
不共之言故興此問若是共法可菩薩說法既不共
應佛自說何故乃使菩薩說乎論主玄取後菩薩說
故為此問下答為增菩薩力故云何增力法是深法
若佛自說眾生絕分云是深法唯佛獨知非餘能入
以菩薩說令所為者增長求心彼是菩薩能知能說
我亦菩薩何獨不知故增求力。
第五段中初言何故金剛藏說徵問起發問由何生
乘前文中增力之言故興此問若菩薩說劣於佛故
得增力者餘非上首菩薩宣說增力彌勝何故唯使
金剛藏說下答為說金剛法故不得異名於中有二
一明所說法是金剛二故不異下結答前問前中初
法後以喻顯法中有二一明地法能破難破同若金
剛二明地法自體堅實如似金剛煩惱難壞此法能
破是初義也舉障難壞顯法能破為金剛義煩惱性
成是以難壞地法是其出相真道故能破之善根堅
實第二義也十地善根自性堅實不為緣沮故如金
剛此前法說如金剛者以喻況顯故不異名結答前
問以其所說是金剛法故能說人不得異名以得法
者方堪說故但令內得金剛之法其人自然字金剛
藏。
<pb n="16"/>
第六段中初言何故名金剛藏徵問起發乘前金剛
顯說之言故復就人徵問其名此人何故名金剛藏
為當藏中藏金剛故名金剛藏為當正以金剛為藏
名金剛藏問意如是下答顯之正說金剛以為藏故
名金剛藏非是藏中藏金剛故名金剛藏答意如是
非解名義於中有二一明金剛即其藏二是諸善下
寄對顯勝成彼藏體為金剛義前中有三一藏堅相
即明金是藏二轉喻況彼菩薩善根成如金藏三是
故下結彼菩薩內德善根如堅如藏藏即名堅是初
句也此文不具若具應言藏即名堅堅即名藏但舉
一邊餘類可知堅者是其金剛之義藏是堅故明知
藏者即是金剛此斥藏體非解名義如樹藏下是第
二句轉喻況彼菩薩善根成如金剛就此喻中先辨
喻相言樹藏者樹之中心皮膚所藏名之為藏皮膚
能藏樹心所藏今取所藏體堅為喻不取能藏言孕
藏者胎子為孕懷之於腹名曰在藏母腹能藏子是
所藏今取所藏能破為喻不取能藏喻相如是次顯
喻意藏義非一何故唯取此二為喻以此二藏即是
堅故論其樹藏體實故堅語其胎藏能破故堅堅義
非一何故唯取此二為喻以此二堅即是藏故喻意
如是下約顯法如彼二藏即是堅故況彼菩薩內德
善根藏而是堅又以二堅即是藏故況彼菩薩內德
善根堅而是藏是故以下第三結合如堅如藏此二
是別是故之言通於兩句是彼菩薩內德善根如前
二藏即是堅故堅如金剛是彼菩薩內德善根如向
二堅即是藏故如金剛藏上來正明金剛為藏。
自下第二寄對顯勝明其藏體是金剛義於中亦三
一辨勝過劣二諸餘下舉劣顯勝三故名下結前中
初言是諸善根一切善中力最上者寄對餘善顯此
菩薩內德善根如前胎藏破障力勝以此菩薩十地
善根能摧五住故望凡夫二乘諸善破障之力最為
上矣猶如金剛舉喻顯之亦能生下寄對餘善顯此
菩薩內德善根如前樹藏出生力勝類前稱亦能猶
力也如彼樹藏體堅實故能生枝葉十地如是能生
餘善始起名生終滿曰成亦可為因名之為生為緣
稱成人天道行是所生也人天世間道行出世猶勝
鬘中攝受正法出世間出世善法第二舉劣顯勝之
中言餘善根不能壞者凡夫二乘所有善根不能究
竟破壞煩惱此對初力以顯不及若對後力亦應說
言不能生成略而不論別翻本中具以顯之故名下
結具前兩義故名金剛三昧分中初結前生後以為
起發次舉經文下論但釋入三昧意不解其文今宜
釋之言爾時者入三昧時謂佛在天大眾集時金剛
藏者入三昧人承佛威神入定所依下稟上力故名
為承力勢名威入三昧者正明入定潛神至道名之
為入所入是何所謂三昧是何三昧所謂菩薩大乘
三昧言菩薩者就人標別言大乘者就用顯異運通
名乘莫加稱大如大本中說為智慧光明三昧彼就
行體說為智慧此就行用說之為乘言光明者就相
顯別體無闇障名曰光明心住一緣名為三昧所入
既是菩薩三昧何須承力釋有三義一為推化在於
如來故現承力二雖自得對佛勝人不得自在必須
仰求三於此定雖分得證窮滿在佛今此欲為佛之
勝化故須承力若使自堪則可自說若己不堪自有
佛在何須承力而強說乎此釋同前為增力故論言
顯法非思境者義有兩兼一就自分顯己證說非聞
思量二就勝進明此地法要依三昧仰受佛力方堪
宣說非是自力思量能說然入三昧汎有多意或為
斷煩惱或為生諸德或為正受樂或為現神通或為
觀物機隨順為說法或彰法離言或顯證能說或為
受勝力如是非一今就後二以釋入意。
就加分中初結前生後下釋其文經中有三一入三
昧故諸佛同讚許為作加二又一切菩薩以下明加
<pb n="17"/>
所為三汝當辨下示現加相。
初段經中總要為三別以為十言總三者一經家序
列明金剛藏入三昧故十方諸佛為欲加讚同皆現
身二善哉下諸佛同讚應前入定顯證能說三復次
下佛許作加應前入定為受佛力言別十者初段之
中句別有五一者牒前所入三昧二即時下明佛遠
近三有十億下明佛多少四明現身五彰同號此五
句中下論但解第三第五餘之三句略不解釋第二
段中唯有一句下論解釋第三段中句別有四一者
諸佛自陳己數二皆同號下自宣己名三加汝下許
已作加四此是下明加所由此後四中下論但釋初
二後一加汝一句散隨餘文略無別釋此十句中合
解六句。
就初段中爾時金剛入三昧者牒前起後即時十方
過十億土塵數界者明佛遠近為當一方辨過十億
為當十方合過十億大本說云爾時十方於一一方
過億佛土乃有如來名金剛藏如是十方過十億土
微塵數界有十億土塵數諸佛明知十方通過十億
十億佛土塵數佛者明佛多少為當十億塵數土外
一處并有爾許諸佛同名金剛為當散居斯乃東方
過一億佛土塵數界外有一如來名金剛藏如是十
方皆亦同然斯則十方合過十億塵數世界始有十
佛十方更過十億佛土塵數世界復有十佛如是十
方次第轉遠通合有其十億佛土塵數諸佛如是諸
佛皆各相去十億佛土塵數世界向言十方過十億
土塵數世界就近為言說十地時有佛斯加今此為
欲寄數表法且言十億塵數諸佛何故諸佛同皆現
身若不現身眾則不知相去十億微塵數界眾若不
知無由寄彼十數表法故須現身言同名者下論自
釋。
第二段中言善哉者讚嘆之辭善猶好也哉是助辭
何故重嘆釋有兩義第一諸佛念此法勝欲令眾生
與己同證無人能悟而金剛藏今忽能入故佛驚嘆
善哉善哉第二諸佛欲以此法授與眾生無人傳說
而金剛藏顯證欲說故佛喜嘆善哉善哉乃能入下
出所嘆事乃者是其希越之辭餘悉不能而汝獨堪
故曰乃能。
第三段中言復次者前已嘆竟更顯己加故言復也
言十億土塵等佛者令眾聞十知所表也前已顯數
何須重明此是當時佛自稱數前是經家撰錄云耳
皆同號者此言不足若具應言皆同一號名金剛藏
佛彰己名與所加同令彼悅也言加汝者令眾同知
於彼所說心生信也言盧舍那本願力者推化此佛
觀此文勢似名本願以之為力依下論釋願是釋迦
過去之願力是釋迦現加意力由此二故諸佛同知
論中三分隨經辨釋初至顯多釋經初段此三昧下
釋第二段本行以下釋第三段。
就初段中有三問答初一問答解釋經中第三句文
後二解釋第五句文何故多者問向經中第三句也
一佛二佛與力便足何故塵數諸佛共加問意如此
經中直言十億佛土塵數諸佛無彼加字而此問言
多佛加者多佛正是能加人故舉加以徵又第九句
加汝之言更無別釋散隨諸句故此就加以為徵問
顯法法師增敬心者多佛共加顯法要勝彰人尊重
令眾敬也此釋塵數十億之言此中未解下二問答
釋初段中第五句文前一問答辨釋今同名後一問
答顯本建立同號願意何故同號是初問也向前說
言多佛共加顯法法師增長恭敬若爾同名異名諸
佛一切共加增敬彌勝今以何故唯同號加本願釋
也盧舍那佛本在因中作是誓言願我成佛說地法
時助加諸佛悉字金剛彼願今成故能加佛同號金
剛何故如來作如是願是第二問就本以徵盧舍如
來過去世時何故作此同號之願顯多佛者答明過
<pb n="18"/>
去立願之意此言難解前問何故作同號願乃答顯
多云何可識此言不足為是難解若具應言顯示多
佛同依此法同依何法謂依十地金剛之法云何顯
同多佛同證金剛法故同號金剛何故顯同顯示多
佛同依此法彰法要勝出生多佛多佛同依使眾重
敬於法渴仰後得為說如來過去玄知同號有斯顯
法起化之要是故作此同號之願亦可此言順外國
語所以難解順此應言多佛顯示彼何所顯顯金剛
藏所入金剛三昧法門云何得顯能加諸佛悉字金
剛定知所為是金剛法如說賢首能加諸佛悉字賢
首定知所為是賢首法說十住時能加諸佛齊名法
慧定知所為是法慧法諸會齊然今此亦爾何故須
顯向金剛藏嘿入此法大眾不知所入是何不知所
入無心願求何由得說為使眾知渴仰為說故須顯
矣如來過去玄知同號有能表法起化之義故作斯
願。
言此三昧是法體者釋第二段嘆入三昧此之三昧
是後所說十地法體非餘三昧又復此言即釋諸佛
同嘆所由以此三昧是法體故諸佛同嘆善哉善哉
本行已下釋第三段經有四句先釋第二皆同一號
却解初句十億之言後解第四本願故加第三加汝
略不解釋問曰同號前已釋竟今此何故重復解乎
釋言前解能加同號此釋能加所加同號與前意別
故復論之文中先解同號所以又是已下辨明諸佛
告語之意前中四句一明過去能加所加同名金剛
二明過去所說之法與今日同三明今日能加所加
與過去同四就今以結本行菩薩時同名金剛是初
句也盧舍那佛過去本行菩薩道時見過去世盧舍
那佛說地法時能加所加悉字金剛何故明此今日
之同原由於彼是故舉之同說此法是第二句過說
同今故云同說何故明此為顯今說與過去同今所
說法既不異昔加說之人寧得異本今成正覺亦名
金剛是第三句明盧舍那今成正覺能加所加名不
異昔是故亦名金剛藏矣故不異名第四結也能加
所加亦同過去名金剛故不異名加下釋告意諸佛
何故告金剛藏言我同號故下釋之又是菩薩聞諸
如來同己名已增踴悅故所以須告彼聞同名何故
踴悅釋有兩義一自為故悅謂念彼佛住金剛法滿
足為佛我住此法當同彼佛是故踴悅二為他故悅
彼金剛藏嘿入三昧欲為眾說大眾不知所入是何
無心願求不得為說由諸如來告其同號咸知所入
是金剛法願樂欲聞後得為說暢其化意是故喜悅
何故不言過無量下却釋初句十億之言具足為文
有三問答今前兩句有問有答第三一句單答無問
何故不言過無量界是初問也此文稍略若具應言
何故不言過其十億說無量界塵數諸佛但言十億
下答方便顯多佛者宣說地法有佛斯加非限數量
而言十億為成十數名為方便道其塵數得顯佛多
故言方便顯多佛也何故定言十億佛土是第二問
已知為十不說無量以何義故定言十億不增不減
下答為說十地法故寄數顯之故但言十此少一問
若更問之應言何故但說十地准答應爾此經如是
多說十數舉類釋通謂華嚴經隨說何法多十為數
故說十地以十是其一數之圓故多說之下釋第四
本願故加彼佛先願解盧舍那本願言也願如前釋
今復自加釋經力也盧舍那佛今以意力加金剛藏
令入三昧名為自加後餘佛加釋故加也由盧舍那
本願力故令餘十方金剛佛加故言下結故言本願
結先願也力結自加故加結後餘佛加也。
何故加下釋加所為及解加相初先問答以為起發
後廣解釋對加所為有問有答對後加相單問無答
以下將釋更須問答具顯其相不能煩重故此無答
對所為中何故問也諸佛同加所為有四一望金剛
<pb n="19"/>
藏以彼菩薩得三昧故諸佛同加二望釋迦本願故
加此前兩門具顯在於前段經中三望地法為說故
加四望所化令成自利利他故加此後兩門具顯在
於後段經中此四相望亦有次第先金剛藏得定故
加彼自得定佛何故加由盧舍那願力故加加何所
為為說法故此加說法復何所為為成菩薩俱利行
故初二所為前文已辨今此對法更問加意故今問
言何故加也下答為說十地法故復云何加請問加
相。
下文先釋加之所為後解加相就所為中經文有二
一對地法明加所為二令入下對所化人明加所為
前中又者復重之辭前已明其本願故加今此更明
為說故加故云又也一切菩薩舉所為人不思法者
舉所說法不可思議嘆深之辭經中亦言不思議也
通釋是一隨義別分兩言左右據法望情名不思議
以其法外本無情故其義云何情相之興原由妄想
由妄想故便有相生以依相故復起心想取以為有
為之施名由是想故便有名生依是名已復起心想
隨名取實即是覺觀依是覺觀便起言說依言說已
復起心想取所說法此則言語以之為道心以為行
於是想想熾然不息今契法實滅除妄想相即不生
相不生故立名心滅名心滅故名則不生名不生故
覺觀不起覺不起故言說隨亡言說亡故不復依言
取於所說不取說故言語道斷心行亦滅以心滅故
名為不思以言亡故稱曰不議是故說言不思議耳
據情望法名不可思議以法出情心言不及故云不
可今言就情以望於法是故名為不可思議諸佛法
者就人辨法今此為說菩薩地法何故乃言諸佛法
乎一切諸法諸佛窮證是故就主說為佛法亦可諸
佛本所行法故云佛法所言明者當相論法諸佛法
中有其理教行法差別今論行法簡餘理教是故言
明明相差別後論自解所言說者將法對人觀其說
也。
自下對人明所為中有二十句前之十入是自利行
後十始終是利他行何故自利名之為入利他之行
說為始終人言自利就解名入利他據行說為始終
此義不然同是地行何義獨判前解後行然入始終
義一無別語入其必從始至終論其始終必有所入
為分兩行各隨一義自中初言入智慧地是其總也
人言入是能觀之解智慧地者是所入法若爾何故
下說諸入以為挍量智義差別明入與智不得別分
當知向前不思佛法是所入法入與慧地竝是依法
所成行德但入據行慧地就位行位竝舉故云入地
餘九是別下利他中有十一句初言又得十地始終
是其總也人言十地是所得法得及始終是依法行
此亦不然向前所說不思佛法是所得法地得始終
竝是依法所成之行但地就位得及始終據其行修
行位竝舉是故言得十地始終餘十是別。
論中有三一舉經中第二段文明加所為為令菩薩
成就自利利他之行二對文指斥三一切下隨文廣
解就初段中此二十句舉令入後第二段文依一切
下明加所為依猶為也依為何等為令信地一切菩
薩成俱利行所以為加對法所為經前論中問答具
明對人所為此處辨之為論巧也自利利他汎釋有
四一就行門以分自他六度等門是自利行四攝等
門是利他行二據行益以別自他六度四攝一切諸
行成之在己皆名自利勸人修起通名利他三約修
分以別自他自分所成一切德行可用化人皆名利
他勝進分中一切行德修之未熟未住化他唯可自
習說為自利此之一義如下九地法師方便成就中
說四就義門以分自他一切諸行皆同一體互相助
成自利門說皆成自利利他門說無不利他今此就
於義門以分同一地法分為兩行初十已下對文指
<pb n="20"/>
斥後利他中句別十一今言十者減數言耳依大智
論數法有二一小二大以十為十數狹名小少增少
減亦名為十數寬名大七八九等名為少減十一二
等名為少增今據大數十一名十下釋其文。
解初段中言菩薩者牒所為人謂信地者斥其位分
地有二種一信二證趣證方便決定名信正得云證
大位以分地前名信地上名證故下文言已入初地
非信地攝通則地前及與地上未得名信得處名證
今此菩薩是信非證問曰何故偏為信人已證地者
不假說故若爾何故下文說言已證地者為說地法
令得佛力釋言彼名初地已上為已證地今言信者
十地已還望後未得通名為信故雖言信不乖彼證
問曰前列一生菩薩竝是窮證十地之人今云何言
信地乎釋言彼是聖化所對影響之人今言信者聖
化所被當機之眾不同於彼不思牒經出世道者謂
淨心已去真證之道道行差別故名為品明者舉經
出世道品是其行法行法無垢名之為明見智得證
就行顯法此四通論義一名異其猶眼目別則見智
是其觀解得證是行解有始終見始智終推求名見
決斷稱智行有始終得始證終法顯在心名之為得
心冥合如說以為證說者牒經言分別者於道品中
分別宣說為十地也。
下解依法所成行中先釋自利文別有四一解初總
二釋餘九別三是諸入下就總彰別拂去階降四一
切十句皆有六下六相分別解初總中先釋其文入
者牒經信樂得證解釋入義信樂入始得證入終於
法決定名之為信信增名樂得證如前智地牒經謂
十地者依法所成十地智也十名如下本分中說此
是本入結本異末望餘九句說此為本非因果本如
經下帖指經名如亦可論釋似經名如經文次第帖
論可知釋餘別中修多羅說依根本入有九種者就
總開別謂此十地修多羅中依初總入開餘九別為
彰依本開餘九別是經家說非論自造是故說言修
多羅說下廣釋之論其行實始從歡喜乃至法雲念
念皆具一切行德要攝唯九句別雖九論行唯是聞
思修證初一是聞次二是思次一是修後五是證此
之四德成在同時難以取別寄位以分位有世間出
世間別地前世間地上出世聞思與修寄位世間證
在出世釋聞慧中攝入列名聞中備攝一切善根故
名為攝就總入中開出此攝將總名別名為攝入下
諸句中入義例然次釋其相聞慧中者能攝行體攝
一切者解其攝義以聞慧門統收諸行無不入中是
故云攝如聞既然諸行齊爾下以經帖思中有二初
一正思後一思成前正思中思入列名思必依義名
思義入次釋其相言思慧者舉其思體道品已下對
義辨思一切道品是所思義道品猶前不思佛法智
方便者是思之相於道品法照見名智智之善巧故
名方便下以經帖善帖方便分別選擇帖前智也一
切佛法帖道品也後思成中法相列名若就能知應
名知入今就所知名法相入次釋其相道品非一名
彼彼義隨別廣解名無量知下以經帖言廣知者帖
無量知言諸法者帖彼彼義教化入者是其修慧修
有俱利略明利他先列其名次釋其相隨所思者牒
前思義名字具者牒前第二法相入也化依前二是
故牒之善說法者正是教化說不違義故名為善下
以經帖善說法者帖善說法思義名具牒前法故無
別經帖。

十地義記卷第一本
<sarticle>十地義記卷第一末</sarticle>

後五證中初一寄在歡喜地中第二寄在二地已上
乃至遠行第三寄位在八九地第四寄位在第十地
<pb n="21"/>
第五寄位在於佛地。
初中證入列其名字次釋其相於一切法平等智者
對法顯證證諸法如名平等智見道時中善清淨者
就位顯淨道別有三一見二修三無功用見在初地
修在二地乃至七地無功在於八地已上此等相狀
廣如別章今言見時是初地也行分在此名見時中
玅離取染稱為善淨下以經帖無分別智帖平等智
淨與不雜帖後善淨下重料簡前教化入菩薩化生
即自成者此之十句宗明自利何故第四明教化入
故今釋之菩薩化他即是自成故雖化他無乖自利
前解化已何不即釋此證入後方始料簡若不明證
不得顯其化他自成故此釋之是故下結不放逸中
亦初列名修道離過名不放逸次釋其相修時舉位
離煩惱者明不放逸下以經帖言魔法者帖煩惱也
言不染者帖遠離也地地轉中亦初列名八地已上
法流水中任運上昇名地地轉次釋其相出世道者
謂出世間無漏真道此簡地前無貪等淨簡無功用
此舉無貪等取無瞋無癡善根垢障斯盡故名為淨
七地已還於世涅槃欣厭未捨三善不淨八地已去
盡捨故淨下以經帖出世間法帖出世道善根淨者
帖無貪等復有善下寄對顯異世間善行生出世道
亦得名為出世善根今不同彼名出世善以為根矣
菩薩盡中亦初列名寄位窮學名菩薩盡次釋其相
於第十地標其位分入祕密智對上明盡佛境深微
名為祕密十地能入名菩薩盡下以經帖得帖入也
不思智境帖祕密智佛盡之中亦初列名雖在因中
備攝佛德名為佛盡次釋其相於一切智佛智法也
言入智者於前佛智能趣入也下以經帖乃至得者
帖前入智得中窮終故言乃至一切智境界者帖一
切智智人是佛佛智分齊名智境界。
上來解別是諸入下就總彰別拂去階降是諸入者
是攝入等九種入也言為校量智義別者為假校量
入智地中德義差別故寄世間乃至佛地次第轉勝
非本入者乃可寄彼轉勝之位彰智地中德義差別
然彼所寄轉勝之位非是根本入智慧地良以地上
念念皆具一切行德故有差別非是先後方始具故
無轉勝相以無階降故須拂遣亦可此言結末異本
向來九入為欲校量智慧地中德義差別次第轉勝
是末非本名非本入與前總中結本異末其言相似。
第四段中文別有六第一汎舉一切十句皆有六相
類此十入二就此十八解釋六相勸以類知一切十
句第三彰其六相分齊四列六名五正就十入解釋
六相六將所解正勸類知一切十句。
初中一切所說十者華嚴多以十十為門故云一切
所說十句皆有六者六義齊通故言皆有義門不同
故有六種此六皆是諸法體狀目之為相義別名門。
此言說下是第二段就此十八言說之中解釋六相
應知一切所說十句皆有六也。
除事已下是第三段事相隔礙不具六相是故除之
下出其事謂陰界入陰謂五陰界是十八界入是十
二入廣如別章云何不具如五陰中色非受想乃至
非識如是一切以其別故無有總相無總相故不得
將別對總以說成之與壞故曰不具若就體性一一
陰中悉具六相界入等亦爾。
何等六下是第四段徵數列名。
總是本下是第五段正就十入以釋六相釋中略以
四門分別。
一明立意為破定見有人於法取定總別一異等相
故明諸法緣起互成六門非定破彼定執。
第二明其建立所依論主依何立此六相謂依此經
如下初地第四願中說一切行皆有六門以為方便
故論依之類釋一切。
三汎就諸法解釋六相事法雖別理義齊通今且就
<pb n="22"/>
色辨釋六相餘類可知六相云何如一色中同體具
有苦無常等一切諸義以是諸義集成一色隨義別
分色有無量謂無常色苦色空色無我色等種種差
別論其總也總外無別語其別也別外無總總為一
色名為總相別為多色說為別相別中就彼無常等
上皆有色義名曰同相色義雖同而無常等差別各
異名為異相成壞兩門約就同異釋成前二以彼異
相苦無常等體不相離是故隨彼差別多色得攝為
一故稱為成以彼異相苦無常等義不同故一色隨
之分為多色故名為壞非滅壞矣據實而言前之四
門顯法義足以後二門約異顯同成前總別故為六
相就色既爾即色無常說六亦然如說無常以之為
總隨法別分無常眾多謂色無常苦無常等名之為
別就別之中苦等法上皆有無常故名為同無常雖
同苦等各別稱之為異以彼異相體不相離是故隨
彼差別無常得攝以為一無常門故名為成異義別
故一無常門隨之分多是故名壞如色無常六門既
然自餘同體恒沙等法一一皆爾色體既然一切諸
法乃至涅槃類同皆爾。
第四解文總是本者謂十句中第一令入智慧地也
別是九者隨其行別分為攝等餘九入也言別依本
滿彼本者就總開別名別依本以別顯彼總中具德
名滿彼本同是入者就別九中一一句下皆有入義
名之為同異是增者入雖是同攝等次第轉勝名增
增是異也成是略者以彼異中聞思修等體不相離
是故隨彼所說九入得攝成一故名為略壞是廣者
以彼異中聞等九種義不同故總入隨之分以為九
故云廣說如世成壞借喻以顯統攝百億為一娑婆
故名為成就一分為百億四天稱之為壞一切十句
隨義類者是第六段以此所釋六門之相勸以類知
一切十句皆如是也。
後利他中先釋初總後解餘別總中初言第二十句
得始終者牒舉經文此本始終彰本異末望後十句
說之為本始者已下解始終義於中先就教行以論
後就證教相對而辨就教行中始者牒經信欲親近
辨其相也始心於法決定名信信增名欲依欲趣順
名為親近終者牒經念持辨相攝法在心故名為念
念法不失故說為持諸地是其所持法也下就證教
相對辨中初言復者前就教行已明始終今此重就
證教而辨故曰復也阿含及證始終法體向前始終
皆名阿含通說為始證是終也阿含是其中國之言
此名淨教證者猶是知得之義此二汎論義別有九
一行教相對音聲言教名為阿含一切行德說以為
證猶下說中字義兩藏二就位相對解行已前依教
修行名為阿含初地已上離言合實說之為證猶下
解脫第二請中嘆眾是也地前所起聞思修等名阿
含淨初地已上一切行德通名證淨三真偽相對一
切地中聞思修慧報生識智此等四心緣照之解名
曰阿含真智出言說以為證故下論言聞思修等是
則可說以可說故名為阿含地智離文名之為證四
修成相對一切地中真偽合修名曰阿含捨偽契實
名之為證猶下所明義說二大說大阿含方便修也
義大是證行成就也五相實相對世間修中得彼證
相名曰阿含契本相應名之為證猶下所說增上妙
法光明法門增上是證光明是教六體德相對就彼
離相所成行中無始法性本隱今顯名之為證依體
所成方便行德依教修生名為阿含猶下文中鍊金
所況金體喻證環釧嚴具喻於阿含七體用相對前
體及德相從說證依此所起隨順世間教智之用名
為阿含猶下文中珠光明等所況法是珠輪等淨喻
於證體珠光炎等況於阿含八就自分勝進相對自
分所成體德及用皆名為證勝進分中能受佛教稱
曰阿含猶下文中嘆金剛藏二力是也妙智及辯名
<pb n="23"/>
為證力於佛教法念堅淨慧名阿含力第九約詮就
實相對真智之體說以為證即此證體約言分十名
為阿含猶下文中虗空跡處所況法是虗空平等喻
地證智故下論言字身住處證智所攝空中之跡喻
地阿含故下論言非無地智名句字身名句即是阿
含法也今就修成以分證教一切地前方便造修名
曰阿含以未出言就教名之行成相應說名為證言
次第者釋始終義阿含先生證隨後成故名次第依
初相者明始終相依前句中始終之相應知阿含與
證亦爾始終同也。
釋餘別中先就初總開餘十別下廣辨釋菩薩利行
充滿法界今隨一宜且列十門就此十中要攝為三
初一是思次二是修後七是證何故自行明其聞慧
利他不論蓋乃聖者辨法隱顯或時自利利他二行
同皆說聞以此二行同依法故或自利彰聞利他不
說以彼利他依自所聞利眾生故或利他彰聞自中
不說如下三昧身攝中說彼自利行行德先成隱其
初聞利他之中更受諸佛所說教法利眾生故就之
彰聞或自利利他竝不說聞以正修行隱初聞故此
義如前嘆德中說今此文中為顯利他依自所聞故
不別說若以利他依自聞故不明聞者利他依自何
用說思思為起行利他行別思亦宜異法可通用故
以自己所聞之法用化眾生不類思慧然此思等德
實同時同時難彰寄位以顯思修二行寄顯地前證
寄地上與前自行其義相似。
思中初言攝始終者列其名字思慧之心攝諸佛法
故名為攝又依思慧起說攝他亦名為攝始終門中
開出此攝將總名別名攝始終下諸句中始終例爾
次釋其相言思慧者能攝行體隨所聞義受持說者
正解攝義隨聞受持自攝義也所言說者攝取他也
今就初句彰說利他類餘皆爾下以經帖如實說者
帖前說也說之不謬故曰如實十地方便帖所受義
地相不同名為差別善巧集成故名方便。
修中有二初欲後行前中初言欲始終者列其名字
於出世法悕念名欲令證法者明欲功能念欲能令
信地菩薩證出世法下以經帖念者帖欲隨順法者
帖令證法行中初言行始終者列其名字以能依念
進修名行次釋其相觀分時者舉其行處此對初地
名解行住為觀分時於彼地法照察名觀下對所觀
顯其觀相無漏道者是所觀法分別修覺是能觀心
簡擇取法名曰分別分別增進名為修相悟達名覺
下以經帖觀達帖前修相覺也分別還帖分別言也
無漏帖前無漏道品後七證中初寄歡喜次一寄位
二地已上後五寄位八地已去。
證中初言證始終者列其名字次釋其相見時舉位
無我智者明其證體照察陰空名無我智智有善巧
稱曰方便下以經帖善擇慧明帖無我智言方便者
還帖方便下重分別善擇舉經擇中最勝釋其善也
智能擇法故名為擇下出擇體勝者牒前法無我智
斥其體也解大與明相顯可知此事彼時皆善知者
釋方便也彼此之言文中不顯解釋有二一對前釋
初地所見無我之理以為此事指前觀分為彼時中
皆善知者證入出世兼通世間故曰皆知以皆知故
名為方便二對後釋言此事者此地所證無我之事
言彼時者彼二地去修道時中皆能善知然見有二
一是證見知無我理二是解見照見上地如下所說
發趣果等以皆能知故曰方便修道之中初列其名
次辨其相二地已上修道之解名出世智因修漸增
名為智力能有所解名入法義法是教也義是理也
下以經帖智帖智力出世智力能令菩薩有所趣入
故說為令入帖得入具足智門帖法義也教義圓滿
故云具足通智曰門。
此處已下釋後五句於中有二一返立障對二此對
<pb n="24"/>
治下翻障顯德前立障中三門分別第一汎明立障
之意諸經立障凡有二種一為舉過令人斷除二為
寄對顯彰實德今此立障為對顯德何不直釋約對
顯乎釋義有三一者順釋隨辨何法當相以論二者
返釋如下請中為明請人是佛尊者顯法殊勝聖者
宣說返明非尊聖者不說此等名返三顯發釋於中
或有障治相顯或有行法大小相顯如是非一今此
是其顯發釋義立障顯也二明所立障之虗實此之
五障亦虗亦實有此障者不得成就五種功德以為
實障已證地者實無此障假立顯德名之為假三釋
其文先總後別所立障名是其總也此於何處是言
不定若就行實一切地前方便之處良以五種始終
之德遍通諸地對之辨障明知遍在一切地前若就
說相前修始終在於二地乃至七地後五始終寄位
八地乃至佛地對彼說障障在七地乃至十地第七
地中有一障故不得八地智慧自在破邪始終第八
地中有一障故不得九地四無礙辯答難始終第九
地中有二障故不得十地二種始終第十地中有一
障故不得佛地一種始終總此諸地通有五障故言
此處言於菩提有五障者望終為言通則於彼八九
十地乃至菩提有五障也下別釋之五中前二是其
解障次二行障後一用障不能破邪舉其障體乖理
之言名曰邪論不堪以正摧破邪執稱曰不能下彰
其損己義他壞失自解也眷屬離散違利他也以己
言壞無人稟行是故離散不能答難舉其障體下彰
其損於問無對壞自解也設言不受違利他也樂小
乘者舉其障體不能求佛名為樂小下彰其損不得
菩提違自利也復捨利生違利他也化生懈怠舉其
障體不能常化名為懈怠下明其損捨利他行違益
他也不助他故自善不增違自利也無方便者舉其
障體不能智用善巧自在名無方便下彰其損不能
善化違於利他復自不滿失其自利。
下翻顯德治此有五總翻顯德下別顯之一一句中
皆初對障以列其名次釋後帖破邪始終是列名也
下釋其相先明破邪無畏辯下明破邪德前中隨著
是邪論也謂隨外道著有無等顯己正義對治邪執
是能破也能以正法破彼邪執下破德中言無畏者
是破邪心心無怯懼言辯才者破邪口業言辭辯了
語能才巧故曰辯才性不闇者是破邪智智體明了
名性不闇下以經帖隨所住處帖隨著也言正說者
帖顯正義對邪執也言無畏者還帖無畏辯還帖辯
明帖不闇答難始終列其名字證無礙者證第九地
無礙智也樂小對治列其名字下釋其相大菩提願
求佛心也大菩提念不忘失者念佛心也如六念等
下以經帖憶念不忘帖念不忘菩提心者帖菩提願
化生列名利生無倦釋其相也經帖可知無方便智
對治始終列其名字五明通達釋其相也內論乃至
世工業等是其五種此五是其生智明處故名明處
下以經帖通達帖前通達分別一切處法帖五明也。
釋加相中初結前問後略顯其相也已說何故是結
前也復云何者是問後也謂口意身是略顯也口則
勸說以增力意則冥被以加威身則摩頂而令覺何
故先口次意後身乘前諸佛顯加所為因即勸說故
先明口身摩即起理宜在後意無此義據中而說下
廣釋之。
解口加中先問起發次舉經文經中十句初一是總
餘九是別汝當辯者法義辯也說者所謂辭樂說也
此諸法門是所說法論言此十總以標舉下釋其相
先解初總辯才牒經隨得法義憶持不忘解經辯也
法是法辯義是義辯所得不失名憶不忘說還解說
法門牒經謂十釋也差別牒經種種名相釋其相也
歡喜等十是種種名名所顯行是種種相此法巧成
名方便者此十地法巧相集成故名方便方便之義
<pb n="25"/>
汎釋有四一進趣方便如見道前七方便等二權巧
方便如二智中方便智等實無三乘權巧施之三施
造方便凡所為作善巧施為如彼方便波羅蜜等四
集成方便如下第四大願中說彼說六相以為方便
諸法同體巧相集成故名方便今據第四故言此法
善巧成故名方便矣。
下釋餘別於中初先牒總開別總為別本故言根本
次列兩名仰承佛威名為他力己力能說名為自力
辯才門中開出此二故通名辯下廣釋之。
解他力中先牒前門舉承對顯次問承力舉加對顯
如來之智能增說力故云智力明智被下名不闇加
下以經帖承帖承力智明加者帖後智力不闇加也
智帖智力明帖不闇加還帖加。
釋自力中初牒本數下八句中前三各一後五為一
故有四種下列名廣釋四中前三明其行圓後一德
滿行中前二是自利行後一利他自中體相開分為
二謂作無作有作行相無作行體相猶教行體猶證
行就此二中先解其義然後釋文義中且以四門分
別一解名義二辨體相第三料簡真妄二心有作不
作有滅不滅四約時辨異。
名義如何言有作者教行本無方便修生故名有作
有作順本稱之為善善之自體故名為法法出垢染
目之為淨辯才門中明此有作將總名別故名辯才
言無作者證行之體性出自古不從緣造故曰無作
此二相望無作據體不明順他故不說善若望於理
善義則通法淨辯才義如前釋名義如是。
體相云何此二皆用真識為體真識之中義別三門
謂體相用體謂真如玅寂平等如如一味隱顯弗殊
染淨莫易古今常湛非因非果論其相也如來藏中
恒沙佛法緣起集成覺知之心如世法中苦無常等
集成名用覺知之心然彼真心在妄相隱說之為染
出纏離垢說以為淨淨相未圓說之為因淨相圓極
說之為果斯乃在因說之為因在果名果而非修作
語其用也即彼真心在染則與妄想和合造作生死
在淨隨治集成行德行德未圓說為方便有作之因
究竟窮滿說為方便有作之果今論有作無作之因
故有二種體相麤爾。
次辨真妄有作無作有滅不滅先明真妄有作無作
唯真無作單妄無作真妄相應方有作義何故如是
若唯妄想而無真者妄想之法化化自滅終無作理
故經說言若無藏識七法不住不得種苦樂求涅槃
若唯真實真則平等不得言作妄依真故妄有方便
修作之義真隨妄故真有方便修作之理然妄修作
有三因緣一以善友緣力故作二以妄想因力故作
由前生後三以真實依轉故作由真心中具足一切
功德法性故熏妄心發生善法真作亦三一以善友
緣力故作二以妄想緣修對治熏力故作三以本性
熏發故作若真心中不具一切恒沙法性雖以無量
方便修習善不可生猶如虗空以彼真心體具一切
功德性故遇緣便生是以可作作義如是次辨真妄
滅不滅義若就真妄相對分別真則常存妄則滅盡
以義通論真妄竝有滅不滅義妄想之中體則終謝
名之為滅熏力不亡說為不滅真實之中妄盡想息
不復隨緣集起染用名之為滅真體常存故曰不滅
言約時者此作無作若在凡時但可有性而無行德
二性何別無作性者謂如來藏恒沙佛法古今常湛
與無作德體無增減唯有隱顯淨穢為異有作性者
本無法體但是眾生可有方便修起之義說之為性
如樹子中有其樹性亦如乳中有其酪性此亦如是
若當無性修不可生非謂因中已有果體自性可得
無作之性望無作果自體因果約緣以分有作之性
望有作果相生因果因果別異若作無作俱有本性
得果之時得言二種俱是本有今始顯不答言不得
<pb n="26"/>
無作之法凡時有體故得說顯有作法者凡時唯有
可生之義故不說顯若入種性有作行德名為性種
若入解行有作行德名得方便無作行德名清淨向
若入聖位有作行德名為教道無作名證若入佛位
有作名為方便菩提方便涅槃及報佛等無作名為
性淨菩提性淨涅槃及法佛等今就辯門故名有作
無作辯才下釋其文先解有作論如前釋經言自者
簡他之辭簡前他力故說為自若具為文下諸句中
句句皆有但此句者簡他之始故偏言耳言善根者
無貪等行名為善根帖前善法清淨帖淨釋無作中
論如前釋經言法界帖前法也淨帖前淨謂真法界
從妄說染離染名淨言化生者此是利他經帖可知
第四門中有總有別有略有廣身淨總舉體德無垢
名為身淨三盡是別身之究竟故稱為盡菩薩盡下
論列其名就此略中行門有五約人為三義要唯二
總之唯一行門五者一菩薩盡二現報利益三後報
利益四二乘不同五是佛盡約人三者初之三門為
菩薩盡第四一門不同二乘第五一門上同於佛義
要二者前菩薩盡及二利益明金剛藏體德圓滿後
之兩門寄對顯勝故為二也總之一者總名身淨菩
薩盡者體德窮備此是初門有二益者果報殊勝益
有現未即以為二通前三也二乘不同對下彰出通
前為四言佛盡者對上顯入通前為五此是略也下
廣釋之菩薩盡中初牒前門次釋後帖言法身者是
法性身離心意識唯智依者是其報身無常之報心
識所依真常之報遠離一切心意識等唯智依止離
心意識斷德成也唯智依止智德備也報從治生故
離心等以智別身故說智依何者是其心意識等而
復言離若依毗曇就一事識隨義分三五義別之所
謂名義業世施設名者名心名意名識義者集起是
其心義思量是意義別知是識義業者論言遠知是
心謂知未來未來之法未曾現起與我身居故說為
遠前知是意續知是識世者論言未來說心過去說
意現在說識言施設者界施設心入施設意陰施設
識若依楞伽別就五識六識七識以分三種如彼經
中第七妄識集起之本說名為心第六意識遍伺諸
塵說以為意五識之心了別現境說名為識今此當
應就後言耳此皆除故名為離心真慧獨存稱曰唯
智智即報身說名依止此智雖從心意識生還能滅
於心意識等故經說言如木生火是火生已還燒是
木實觀亦爾故離一切心意識等既離心等當知即
用真識為體真通前七合有八識八識之義廣如別
章此應具論上來釋竟下以經帖言法身者帖前法
身言智身者帖智依止次釋二益先舉兩門次釋後
帖現報益者就時以名得益在今故名現報受位辨
相因行窮滿得佛智職名為受位汎釋有三一就化
相以明受位如彌勒等現居學窮聖說當果以授其
人故名受位二約相顯實如下文說十地學滿如來
毫光從其頂入名為受位三就實論實十地學窮已
寄當來法身之相顯自心原名為得位此應就彼第
二門中說受位耳言後報者就時以名生報名後下
釋其相摩醯首羅此翻名為大自在天在色究竟言
智處者凡釋有四一就凡以論於三界中此處慧勝
故名智處何故如是下天定少四空定多故智不勝
第四禪中定慧均等故智勝也第二就其二乘之人
以無漏智熏禪生彼故名智處第三就其菩薩而辨
十地菩薩智波羅蜜最為殊勝此勝智人受報生彼
故云智處四就佛釋十地菩薩生彼天中即於彼天
得一切智故云智處託報在彼名智處生何故生彼
欲於彼天成佛道故何故彼成十地多作摩醯天王
在彼學滿便得菩提故在彼成經說成佛在閻浮提
何故言彼說成有三一隨化說成在閻浮提二寄相
顯實在色究竟三就實辨實玅出三界是則不可時
<pb n="27"/>
處以定今此約相以顯實耳下以經帖正受佛位帖
前現報得世大身帖後報也色中之極名最大身二
乘不同舉第四門度五道者不住世間三塗人天是
其五道斷因離果名之為度經說六道何故言五離
合故爾離則說六就前五中分出修羅合則修羅攝
入餘趣依如雜心攝入鬼道依法念經攝入鬼畜彼
說羅⿰目候阿修羅王是師子兒故入畜生依伽那經天
鬼及畜三趣所攝有天生者攝屬天趣是故修羅亦
名劣天涅槃道淨不著涅槃涅槃是滅道是菩提得
而不著故說為淨前度五道不同凡夫涅槃道淨不
同二乘何故偏名二乘不同對勝故爾二乘得出出
而即住菩薩得出出而不住是故不同經言過世帖
度五道法道淨者帖涅槃淨法帖涅槃道還帖道淨
還帖淨釋佛盡中初牒前門入一切智辨釋其相前
一切智標佛之稱後一智字是佛智德解順名入言
滿足者從初地來皆入佛智今至十地入之滿也下
以經帖得帖入也一切智人帖一切智下言智者帖
後智字滿還帖滿自力辯下釋防外難此明自力以
何義故宣說佛盡為欲校量自力上上寄佛彰極非
明佛也。
釋意加中初結前問後以為起發下隨文釋然此意
加當時如來但可意地冥被與力都無言說文皆經
家後時所集於中經文有二十句初之十句正明意
加後十解釋偏加所以何故就意解釋偏加餘不如
是意是加本故就釋之又前口加有其自他二力辯
才意加亦爾前十正加明其他力後十釋加顯其自
力故此釋之就前經中初無畏身亦總亦別通攝十
句為無畏身所以是總於中別分初之一句顯色身
勝是故名別餘之九句一向是別總中諸佛舉能加
人金剛菩薩舉所加者上加被下名之為與與於何
等謂與真實無畏之身隨其所與得力不虗故名真
實由得力故於他不怯名曰無畏無畏是心顯之在
相相謂名色名色聚積故說為身己之智斷不可他
用云何說與釋言己德不可為彼他人德體非無緣
助如似鬼神入人身中亦能令人辯說無礙況佛不
能此就緣助說之為與又問所與為暫為永此義有
三一就實論謂金剛藏行入佛境如來法身下被相
應說之為與斯則一得常然不退得說為永二就化
德以論暫永彼金剛藏化充法界無時不說隨化說
與與無暫廢亦得言永三就化相隨彼一分眾生所
見暫爾為化化畢宜廢據此說與與是暫也下九句
中初句彰辯義通餘八。
論中初言此十意加總牒指斥以對前問何故須指
人言意加有二十句為簡後十故須別指若爾下說
依何身中唯有十句亦言此十說依何身竟何所簡
又人復言說無畏身以為意加相隱難識故須指斥
若爾下說厚集善根為所依身修集善根以為修行
求一切智以為迴向其義顯然有何隱覆亦舉指斥
以彼類此人語定謬蓋乃論家總牒對問更無別義
前口加中何故不然論法多途何可一例於此論中
或先舉經後以論釋如前序等或有初先結前生後
舉經論釋如前解釋三昧分等或先問答略顯其相
舉經論釋如前解釋加所為等或有先問舉經論釋
如前解釋口加相等或問舉經論初總牒以對前問
然後釋文如下解釋依何身等或復先問舉經論釋
釋已然後牒經對問如六地中解力勝等或先問答
略顯其相次舉經文後無論釋如下四地道品觀等
為法參差各隨一便不可就此別釋所以。
下釋文中無畏有二牒總開別與無上等列名辨相
言與無上勝威德者令金剛藏色相尊嚴超出餘眾
下不能加說為無上上能過下名勝威德下以喻顯
如王處眾顯無上也自在無畏顯勝威德與辯才者
加其內智令金剛藏言說不怯名辯無畏前色後名
<pb n="28"/>
雙牒結之與辯加智智是行陰名支所攝故曰名身
亦可辯才是其言說說是名字故曰名身非五陰中
四陰之名有難解者下廣釋之名身有九牒總開別
下不著等列名廣釋九中前八與金剛藏自在說智
後一與其殊勝化業前中相從攝為三對初二一對
次三一對後三一對初對之中前與說能後與說智
令知世法第二對中初有兩句還與說能後之一句
復與說智令知理法第三對中初之兩句復與說能
後之一句還與說智令知教法就初對中不著列名
言峻若流無有澁滯故曰不著下釋其相說法不斷
非令停廢無滯礙者非暫澁礙經言無障帖前不斷
言無礙者帖後無礙無障礙故令他愛樂故名樂說
堪辯列名堪知諸法故名為堪亦可知法堪起言說
故名為堪辯才門中明此堪故名為辯才次釋其相
善淨堪智解釋經中善淨智也淨智寬通不知是何
故今辨之是淨智者堪說淨智非證淨也有四種下
釋差別入先解差別有四舉數緣等列名人解非一
此言定依相續解脫不得餘釋依彼經中有四種成
一以有成以有因緣名想言說諸法得成二所作成
一切所作各有成辦三者法成一切諸法性相成立
四者助成以智言說助成諸法今言緣者是彼經中
以有成也以有因緣諸法得成故名為緣法者即是
彼中法成作者是彼所作成也成者即是彼中助成
下解入義善知此義成不成者知前四義成不成也
順名為成乖名不成良以此四是彼經中四種成故
順而不乖通名成矣於成不成善解名入上來釋竟
下以經帖善淨智者帖堪智也言差別者帖有四種
緣法作成入帖善知成不成也第二對中前二說能
後一說智能中初句於法自在後句明其隨機善巧
任放列名言說恣心故名任放下釋其相於中四句
前之兩句解任放義後之兩句釋經成論說不待次
是第一句總持自在故不待次謂不待於一種次第
言不斷者是第二句總持不忘故言不斷後兩句中
處處隨意釋經善憶成前論中說不待次諸法非一
故名處處總持稱心名曰隨意不忘名義釋經不忘
成前論中言辭不斷聞持成就故不忘名名猶教也
義持成就故不忘義義是旨也下以經帖善憶念者
帖前隨意言不忘者帖後不忘加字未解下牒釋之
是不忘加牒舉經文為舉加字餘言隨來意加釋也
此是如來意力加矣何故就此偏彰意加意加與力
正為不忘故偏云耳能說列名巧說名能下釋其相
隨所應度種種喻者隨機巧說能斷疑者善開物心
下以經帖善決定意帖能斷疑善帖能也決定意者
帖斷疑也生物信心名決定意言方便者帖隨所度
種種喻也不雜列名知法同相故云不雜三種同智
常現前者釋不一種依金剛仙論知一切法皆無常
苦及與無我名三同相依別翻論知一切法自相同
相及不二相名三同相自相世諦同相真諦不二相
者是一實諦一切法中同有此三名三同相又知諸
法空無相願亦名三種同相智矣恒知無間稱曰常
現下以經帖言遍至者帖智常現理無不照名為遍
至一切智處帖三同相第三對中前二說能後一說
智能中初句教他令出後句說時自心不怯教出列
名得佛十力教化教授令生出離故名教出下釋其
相十力不壞是教出德處非處等是其十力以有力
故魔不傾動故云不壞不壞正是力之義也十力之
義廣如別章此應具論可度令斷是教出能教斷煩
惱故名教出經帖可知無畏列名下釋其相得佛無
畏明無畏體自知有德心不疑慮故名決定於說不
怯彰無畏能於他眾中自起言說不怯弱也無畏之
義亦如別章此應廣說下以經帖與無畏者帖前無
畏不怯帖前於地不怯無量列名下釋其相於一切
智隨順說者是所知法一切智者是佛智也言隨順
<pb n="29"/>
者佛隨眾生修多羅等是所說法舉修多羅等餘十
一亦可等取毗尼毗曇六正見者是能知智何者六
正金剛仙論具廣分別一真實義正見能知理法二
行正見能知行法此二教旨三教正見能知教法四
離二邊正見知前理法不同情取五不思議正見知
前行法成德出情六根欲性正見知前教法說隨物
心外國相傳言更有六出六正論一者妄想所謂虗
妄二妄想依謂依真識三非妄想所謂淨慧四非妄
想依謂依真如五妄想非妄想謂聞思修體是妄識
故云妄想相用順真名非妄想六妄想非妄想依謂
依淨教義有多含皆得無傷下以經帖一切智人智
無礙者帖一切智分別法者帖隨順說修多羅等正
見帖前六正見也上來八句與其說智同化一句與
其化業同化列名同佛化業故名同化下釋其相得
佛身等三種化者對上釋同舉身等取口之與意故
云身等此三是其諸佛化業名三教化用此化時於
他不怯名為無畏隨所度下對下明化化隨眾生名
隨所度現身口意名示三業所示增上故曰殊勝所
現難測名為神化下以經帖與如來者帖前得佛三
種化也就佛下被故說為與就金剛藏仰攝佛力說
之為得善分別者帖隨所度謂善分別所化眾生身
口意者帖示三業言莊嚴者帖殊勝也作用殊勝故
曰莊嚴所言起者帖神化也巧用現前目之為起。
佛有力下釋加所以先問起發然就經中先問後答
何故問也以是下答今此論家先取經中何故之意
豫以為問經後論中但釋答文又謂重也前已明加
今復重釋偏加所以是故言又有力有慈徵問所以
有力能加有慈能普所以徵問言何故者徵問之辭
以十身下徵問之相佛既有力復有慈悲何故十身
唯加剛藏不加餘者唯加剛藏以為一句唯猶獨也
不加餘者復為一句名寶藏等以之為餘。
此二句問下論別答經中初問以得下答答中十句
初一是總餘九是別以是菩薩得三昧者以金剛藏
得三昧故諸佛唯加就後別中亦是菩薩文在初句
義通後八若具應言亦是菩薩善淨心故乃至最後
亦是菩薩法界印故略不具論今言亦是本願起者
成前三昧望加說亦所謂亦是本願起故得於三昧
得三昧故諸佛偏加乃至亦是法界印故得於三昧
得三昧故諸佛偏加句句皆悉成前三昧遠對加矣
論中先就初之總句釋答前問後解餘別以是菩薩
得三昧者牒初總句答前問中唯加金剛藏餘不得
者答前問中不加餘者以寶藏等不得三昧是故不
加然寶藏等同是一生滿足之人何故乃言餘者不
得釋有兩義一為推化金剛藏故說餘不得二諸菩
薩各隨所住法門以別餘寶藏等非就此門以彰德
故不說其得若入此門理實得之聖力加被乃至艸
木亦能說法何故唯就得者為加釋言若論變化之
力別是一義加得令說復是一化若彼無得竟何所
加如說大品加須菩提解空之人今亦如是下釋餘
九初得三昧有二種者就總開別前得三昧是其總
也有二開別總三昧中體德不同故分二種本願現
成是三昧體體謂出世菩提之心深心已下自利利
他是三昧德下列名廣釋本願現者初地所起菩提
心體說為本願今至窮學名為現成經言本願帖本
願也起帖現成亦是之言略而不解。
第二門中文別有五一總二別三略四廣第五釋已
彰行功能為因之義初言三昧身攝功德是其總也
三昧體中備收諸德故名三昧身攝功德有八種者
第二別也依利自他第三略也前四自利後四利他
依利自他以說八德故名為依亦可定身依此諸德
故亦名依。
因淨已下第四廣釋前自利中初一是其起行之本
後三正是行德之體解因淨中因淨列名深心下釋
<pb n="30"/>
深心解因悕欲慇至故曰深心趣盡釋淨初地深心
至此學窮說名趣盡盡故淨也次以經帖淨牒趣盡
言深心者還帖深心下重釋經以成其論深心牒經
信樂等者辨其行體此解經也復是一切善法根本
解其因義成前論也以是善本故說因耳後三是其
同相三道初一是證第二是助第三不住義如別章
此應具論證中智淨列其名字趣盡下釋趣盡解淨
修道如智釋其智也智通見修故以修別次以經帖
淨帖趣盡智帖如智圓滿之言上來未解非是帖前
乘勢舉來下重解釋圓滿之言初法後喻此真如觀
內智圓滿智體圓也光照法界智用圓也猶如日輪
喻前體圓光遍世界況後用圓助道行中身淨列名
助道能得出世報身身轉勝故助行清淨名身轉淨
亦可助行依身而起身轉勝故起行亦淨名身轉淨
次釋其相生生解身初地已上受身非一故曰生生
轉勝釋轉善成解淨經帖可知不住道中心調列名
空有自在名心調伏次釋其相不著有故斷麤煩惱
不住無故離彼細習所斷窮盡故名為善下以經帖
修本業者不住之解能起功德智慧助道故名本業
亦可取有是凡夫法取無是其二乘之法不住有無
菩薩正道故名本業下利他中初一是其利他方便
後三是其利他行體前方便中聞攝列名隨聞能攝
故曰聞攝下釋其相言堪持者是能攝也一切說等
是所攝也一切所說所攝廣也言祕密者所攝深也
下以經帖念帖堪持無量法者帖所說法無量有二
一廣無量帖前一切二深無量帖前祕密後三句中
初身次口第三是意身中通淨列其名字勝通自在
釋其相也下以經帖信解清淨光明法者神通無垢
名曰光明此光明法能令眾生信解無疑就能以彰
名信清淨光明法也決定信下釋會經論經家名為
信解明法論家名通言不相順故須釋會決定信力
釋論會經論家名通此通云何名信清淨光明法乎
以通是其決定信力故名信淨光明法矣眾生信心
名決定信神通之力能生彼信是故名為決定信力
攝取通者釋經會論經家既名信淨光明論家何故
說之為通以此光明攝取通故論家名通舉信光明
以收彼通體無別故名為攝取與下二地數攝十名
其義相似釋口業中辯才列名善知不違解釋其相
次以經帖得陀羅尼帖善知也言不壞者帖不違也
下重分別初章是其陀羅尼者約喻顯法十四章中
嘶曇在初名為初章能生諸字故舉為喻此章所況
諸總持門是陀羅尼故云是也一一已下釋喻顯法
此之字門攝無量字如陀羅尼一一能攝無量法也
字門之義此應廣說不壞牒經前後不違舉論對顯
言無乖違故名不壞釋意業中離慢列名證除妄執
故名離慢次釋其相真實智者自證離慢教授不異
攝物同已下以經帖法界智印帖真智也智證法界
如法名印言善印者帖教不異謂以己智印彼眾生
令其同己名善印也。
上來廣釋下顯行能為因之義於中先就自行以明
於中有四一總牒前四總顯為因二善淨下別牒經
文三修多羅下總牒前經以指後論謂前經中所說
四句後論次第說為因也四精進因下別顯四因精
進因者深心能起精進之行與進為因不忘因者依
彼如智能於諸法心不忘失如智與彼不忘為因勢
因者依助道行能攝勝報勢力自在助道與彼勢力
作因不染因者是不住道能於空有不染不著不住
與彼不染為因下就利他以辨其因復依利他因有
四種總以標舉下別牒經歷就說因問曰何故前自
利中并舉四行辨說四因利他不爾以自行中經有
四句論亦有四故得并舉并說其因今利他中後之
三句皆須重釋故須別舉別就說因念無量法牒初
句經斷疑因者以自念法能斷他疑故望斷疑說為
<pb n="31"/>
因也信解明法牒第二句敬重因者現勝光明令他
敬故與敬為因下釋敬義謂以通力示不思處令生
信入故名敬因通用難測名曰不思神通分齊故名
為處現此勝通令其見者覩此神變信入佛法得陀
羅尼舉第三句轉法因者依陀羅尼能轉法理故望
轉法說以為因法是教法理是義理化流名轉言法
壞時假餘誦持釋顯其相正法滅時假餘外法誦通
正義法界善印牒第四句教授因者依自智印能教
眾生令使出離故望教出說之為因如是化者自利
不忘舉前顯此得自利中第二如智不忘得故能為
此化。
釋身加中初結前問後略顯其相所謂摩頂令從定
覺由摩增力故名為加經中四句一不離本二以神
力三申右手第四摩頂申右手者此隨世相右是用
便故申右也善摩頂者亦隨世間安慰之相摩頂能
益故名為善下以論釋不離牒經示勝力者遠而摩
此名示勝力此順釋也來此非奇是返釋也舉來非
奇返顯不來是奇異也何故顯異彰己德勝何故顯
勝上德之人為法加被顯法殊勝令眾敬矣此隨一
相如多寶佛從遠而來亦顯法重各是一義若為敦
勵求法之心必從遠來神力顯法要須遙摩是如意
通非餘通者此釋經中以神通也通有四種一如意
通轉變自身大音普聞如是一切二是幻通轉變外
事三法智通於法無礙四聖自在通能於苦中生於
樂想於彼樂中能生苦想於苦樂中生於捨想如是
一切今此乃是如意通力非餘通等。
釋起分中初結前起後次經後論起者牒經釋有四
句言事訖者是第一句上入三昧為顯己證故能宣
說今已顯竟故名事訖得勝力者是第二句前入三
昧亦為受加佛已加竟名得勝力說時至者是第三
句前入三昧為觀物機隨順授法物悟在今名說時
至定無言者是第四句前入三昧顯證離言今說起
定返顯所入寂滅離言言意如是下釋其文前云時
至何不即於定中說乎定無言故不得即說此隨化
相若據行實即寂常用豈待出定具此四義故從定
起。
釋本分中初結前問後以為起發經中具以五句分
別一依三分定別其文第二顯其所說之法第三明
其所成之行第四對後交相起成第五分文略以指
斥。
言三分者上來四分起說之由通判為序從此已下
宣說地法以為正宗人言說分方是正宗准如法華
此則不然彼經序品判以為序方便品下略嘆佛慧
舍利三請如來廣答皆是正宗以彼類此本及請分
雖非廣說亦是正宗。
所明法者下請分中顯其地體寂滅出言說分已去
彰其地相此本分中體相雙舉決定六事是其地體
所列十名是其地相此是法也。
所成行者上來四分起說之由為生物信今此本中
舉地嘆勝令起樂欲是所成行。
相起成者今先以本起後請說謂於本中標舉願善
地之法體起後請中所顯地體又嘆地勝令眾樂欲
興於後請言起說者今此本中略列十名起後廣說
斯則以前起於後也下明請說成此本分其相如何
因後眾請廣顯地實寂滅離相成此本中所明地體
說分已下廣宣地相成此本中十名所表地之相也
本是地宗下皆成此斯乃本末互相起成。
分文釋者經中有三一明願善以為地體二列十名
顯其地相三舉佛同嘆顯地要勝此三之中皆各有
二初段二者初先舉彼決定六事以為地體二此十
地過已說下彰此所說菩薩地事諸佛同說并即顯
己宣說所由復就前中初願決定是其總也不雜下
六是其別也起已告者牒前生後言佛子者起發眾
<pb n="32"/>
心以諸菩薩行堪紹繼故稱佛子是菩薩願總舉地
體此言非謂是於菩薩此乃是於諸菩薩願無雜等
別論中廣釋第二段中我因是事如是說者謂因諸
佛同說地事故今為彼盧舍那佛之所傳說亦可因
此菩薩地事三世同說我亦說之下釋似爾第二段
中文別二者初列地名第二還明三世同說顯地要
勝第三段中文別二者初我不見不嘆說者舉佛同
嘆顯地要勝此返言耳言中道已不見不嘆即顯所
見一切皆嘆二何以下彼金剛藏彰地要勝釋顯諸
佛同嘆所由何故問也諸佛差別以何義故歎地不
殊此是已下釋嘆所由文有四句初增上法是其證
行舉此證行釋佛同歎第二亦是光明法者是阿含
行舉此阿含釋佛同說言亦是者地之一法隨修說
二非直是彼出世所證亦是世間方便所行故云亦
是修中得彼出世證相名曰光明如人鑽火先得𤏙
相亦如掘水先得濕相是亦如是第三所謂分別地
事顯前第二光明法門第四是事不可思下顯前第
一增上妙法不可思議嘆深之辭地雖相顯世間修
中而體妙出故云是事不可思議謂諸地智斥其行
體謂出世間十地證智。
論中初先問答料簡自說所由後釋經文何故自說
是初問也下文廣說要須眾請今亦是說何故不請
而自宣說答中兩句一明大眾於說不知故須自說
二明大眾於法不知故須自說若不自說眾則不知
為說不說是初句也向前諸佛雖加為說未知剛藏
承力說不若有說心則可啟請若定不說起請無益
眾有此意請則無期故須自說以起後請又復不知
說何法者是後句也設知欲說而復不知欲說何法
就何啟請故須自說令眾知之問曰上言說不思議
諸佛法明云何不知不思法中門別非一故猶不知
若爾上言以能加佛同名金剛即知所為是金剛法
云何不知藉相表知而非決定猶得說言不知說何
以不知故必須自說。
就釋文中依經三分次第釋之解初分中經文有二
二如前判一明地體二明同說論文有三一解地體
二釋同說三以六相分別前體初段經中願善是總
無雜等別解初總中句別有四一解願義二釋善義
三解決定四已入下彰其位分前中願善牒舉經文
此正舉願善與決定相隨而來如初地中發菩提心
即此願者指斥願體非解名義如者是其指法之辭
如下初地住分之中菩提心生以為初住彼心即是
此願應知下解發心還指此願故下文言生是心者
是本分中願善決定良以心願體是一故二處相指
兩義俱顯體謂出世真證善根以能增長趣順菩提
故說為願亦名發心體既不殊何故心願兩名別乎
其體雖一隨義有異故名不同言義異者望大菩提
起意趣向是發心義要彼屬己是其願義問曰願善
是諸地體何故偏指初地發心釋言願善實諸地體
今指初地就始言耳又問前說願善地體說分已下
但明地相云何指相而顯其體釋言總相指彼顯此
於中分別指彼所顯果分發心顯此願矣次釋善義
善決定者牒舉經文正為舉善決定隨來真智攝者
解善願心為善所以以此願心真智攝故得名為善
願與真智兩義雖異會體不殊是以言攝若此願心
是妄智攝相順性違不得名善真智攝故體順名善
次解決定善決定者牒舉經文正舉決定善字隨來
即是決定釋顯其相此解前願為決定義決定之義
汎釋有三如地持說一種性地名為決定定為佛種
二解行地名為決定定能發心三初地上名為決定
今此所論乃是第三問曰地上云何決定解有五義
一就行體決定不退二望所信及所證法決定不疑
三望生死決定不作四望菩提決定趣向五望眾生
決定能益具此諸義故名決定向前願心非直是善
<pb n="33"/>
亦即是其決定義故說為決定下彰位分已入初地
非信攝者此初地上真證發心非是地前玄期之願
故非信攝。
下解別中決定有六就總開別下廣釋之就此六中
隨修分二前五自分後一勝進隨行分三前四自行
第五利他第六明其得諸佛法與勝鬘經攝受正法
厥義相似就前四中初二明其願善行體次一明其
行德殊勝亦得名為行義寬廣後一行能為因之義
論其行體諸門各異行德行能上下相似下文所說
十大願等一一願中行體各別廣大等同就前二中
初觀相者明其觀解捨相入如後真實者彰其行德
契實離相差別如是。
文中觀相列其名字照理名觀觀之體狀故名觀相
總決定中開出此觀將總名別故曰決定下諸句中
決定例然如觀一味釋其相也如觀解觀理絕情妄
說之為真諸法體同目之為如觀同前釋一味相者
解其相也證如一味是觀體相一味之言從喻名之
如海雖廣鹹同一味亦如眾藥煑之一器其味無別
諸法如是相別雖眾窮觀其實如理不異故曰一味
經言無雜帖一味也。
真實列名行成離妄故曰真實下釋其相非世境界
正解真實緣觀不覩名非世境出世境者轉釋非境
斯乃契實返望情相由來不有無相可在名之為出
非有世間對之出也下以經帖不可見者以非世境
故不可見。
解勝善中先列其名次解後帖下重分別勝善列名
行合法界德義廣大故名為勝下釋其相大法界者
舉大顯勝行深名大大稱法界名大法界一切佛本
釋廣顯勝佛德寬多願善能為一切佛本故名為廣
廣故名勝類前應言佛本法界略不云耳下以經帖
廣帖佛本大還帖大言法界者帖前法界法者自體
如來藏中具一切法雖同一體門別恒異異故名界
行同法界是以言如下重分別於中有二一總釋廣
大如於法界二復法界下別就諸行解釋廣大如於
法界總中初言大勝高等釋廣大義一切法下解如
法界大勝高廣轉名顯示廣大之相非解名義經言
廣大論彰高勝以彼高勝顯成廣大云何名大所謂
高勝云何名廣所謂高勝廣大相顯義亦同然一體
異名成前大等相顯之義彼大勝等名雖別異其體
是一故得相顯同一願善名為一體大勝等別故稱
名異法相義故釋前名異其體雖一法相義別是故
名異異相云何深為大義寬為廣義過下名勝上出
云高一切法者釋法界也法界非一故云一切法爾
解如爾猶如也如一切法以成行德故行廣大故云
法爾前雖總言大勝高等一切法爾未就行論不知
何法廣大如法故下顯之行雖無量要唯三道證助
不住初是證道第二不住第三助道下就此三唯明
大義如於法界餘勝高廣略而不論此云何知文中
但言復法界大不說餘故有何所以前文已言大勝
高廣一體異名但就大義明如法界餘類可知是以
不說初中先明證道行大淨法已下解如法界前中
初言復法界大略以標舉上已總釋今更別解是以
言復下兩句中復義齊然謂法界中復有一種證道
行大名法界大行稱法界方得為大故舉法界以顯
大矣謂真如觀出其大體如觀是證勝凡二乘顯其
大義下明此大如於法界言淨法者舉法界也前總
釋故言一切法今此別解故云淨法謂法界中證淨
法門法爾解如如彼淨法成行故大就不住中亦先
明其不住行大謂說已下解如法界前中初言復法
界大略以標舉謂法界中復有一種不住行大解文
同前方便集者出其大體巧慧雙遊空有不着故云
方便不住空故能攝功德不着有故能成智慧以此
德慧滿足地道名為集地下明此大如於法界說大
<pb n="34"/>
乘者舉法界也前總釋故言一切法今此別解故云
大法謂法界中大乘善巧不住法門何故獨此彰說
彰大三皆須說為明證助各別有體不住無別就前
二中隨義以論故偏彰說三道皆大不住之行空有
不着過凡異聖彰大義顯故偏言大法爾解如如法
界中大乘之法成行故大就助道中亦先明其助道
行大善法已下解如法界前中初言復法界大略以
標舉謂法界中復有一種助道行大釋文同前白法
界者出其大體三道皆白助行治染彰白義顯故偏
言之助道真妄緣治定妄即實為真今此所辨是真
非妄約法以簡白即法界名白法界亦可白者是其
淨義助行除障能淨法界下明此大如於法界言善
法者舉法界也前總釋故言一切法今此別解故云
善法謂法界中助道善法諸法皆善以此助道方便
造修順益義顯故偏名善法爾解如如法界中助道
善法成行故大以此三道同言大故不得偏說大為
證道廣唯助道高為不住當知三道皆廣皆大故下
十願一一願中所求之行斯言廣大不得別分。
解因善中初總列名下別解釋有二舉數成無常等
列名解釋於中略以三門分別一定二果二辨其因
三隨文釋然此二果人解不同有人釋言方便涅槃
是無常果性淨涅槃是其常果何故方便說為無常
復言愛果此果本無方便修生名曰無常福利相顯
為情貪愛故名愛果性淨涅槃雖從緣顯體是本有
不從緣生故名為常福利相微貪愛者尠故不名愛
汎論法相非無此義非此所明何故得知經說常果
盡未來際方便涅槃豈非後際而非常果有人更釋
前二涅槃俱是常果十王等報名無常愛以是世間
有為果故名為無常勝報可貪稱曰愛果常果當理
無常太局此云何知論釋愛果如空生色不可窮盡
十王之報止在因中標別十地至佛不論明當太局
今正論之諸佛菩薩得大涅槃不捨世間是無常愛
隨世生滅故曰無常大悲作用理是可樂名為愛果
二種涅槃是其常果此二猶是涅槃經中常共無常
無常共常二種行德亦是彼經二種莊嚴常果是彼
智慧莊嚴故彼經言慧莊嚴者無為無漏無礙常住
愛果是彼福德莊嚴故彼經言福莊嚴者有為有漏
有礙非常二果之相斯文顯矣果別如此因相云何
論其因體唯一願善隨義分之亦得說二望彼常果
正因相起不滿為因滿足為果望無常愛增上緣發
如空生色因果同時無別前後雖復義分今同說因
下釋文中先明無常初列其名次釋其相是因如空
彰法同喻無常果因能生無盡故如虗空依是生色
色不盡者辨喻顯法如空生色不可窮盡願善如是
能生愛果不可窮盡下言故者以果顯因以所生色
無窮盡故彰彼虗空能生無盡所況如是所生愛果
無窮盡故彰彼願善能生無盡下以經帖究竟帖後
生色無盡如空帖前是因如空解常果中還初列名
次釋其相言是因者是常果因所得斷果名為涅槃
菩提智德說之為道亦可所得性淨之果名為涅槃
方便菩提說之為道下以經帖盡未來者因能窮至
名之為盡玄指當果以為未來未來得處說之為際
際猶際畔得涅槃時返望生死由來不有寧有涅槃
對之說際今就生死玄望涅槃涅槃在當故說涅槃
為未來際。
釋大善中初列其名此德利他曠潤無涯故曰大善
次釋其相言隨益者謂隨眾生而利益也次以經帖
覆護生者盡眾生界覆令增善護使離惡下對前因
明其不住次前決定牒前因善彼文隣此故云次前
言此願者舉此大善前言決定此上云願蓋綺互耳
言世涅槃不一向者前因善中常果因善能得涅槃
故於世間不一向住無常果因及此大善能隨世間
故於涅槃不一向住六中此二顯行功能出生利益
<pb n="35"/>
故偏就之以說不住若爾不怯能入佛智此行亦是
不住世間何故不說理實齊是但文未到所以不論
亦可不怯通明前五入佛境界故不偏說不住世間
釋不怯中初列其名於深能入故曰不怯能入釋也
初地已上滅觀心現分階佛境名入佛地下以經帖
復此生下解第二段同說所由復此十地牒舉經文
生成佛智住持故者有人言此解釋地義解釋地義
實不異此但今文意不為釋地此舉地能解釋三世
同說所由生之與成望於佛果始起名生終滿曰成
亦可為因名之為生為緣稱成地之一法云何為因
而復稱緣釋言佛德現今未有未有之法地能令有
故說為因據當以求佛果可有可有之法地能令現
故名為緣亦可因中有其二種一證二教果亦有二
一是性淨二方便淨望性淨果證道為因教道為緣
望方便果教道為因證道為緣以有斯果故說生成
住唯就因當分相應名之為住持則通望因之與果
如似初地望後諸地乃至望佛以說持義諸地望後
次第例然云何名持持者由是昇持之義如世間地
能持諸物故名為持故者猶是所以之謂具此諸義
故佛同說我亦說之經帖可知。
上來兩段隨經解釋自下第三六相分別第四異相
別相故者借名顯示此乃觀相真實等異名為別相
不同第二分一決定為六名別。
何故定下解釋經中第二地相經中有二一列地名
二明三世諸佛同說然今論家但釋初段不解第二
相同前故就所釋中先法後喻法中初先對障辨數
何故十地初名喜下隨位釋名前中初先問答正辨
說十所以何故問也何故說十不增不減對障釋也
此經與論十門階地廣如上辨今云對障一門言耳
問曰何故定說十障對十地故此障與地更得相顯
問曰此障為虗為實釋言不定有此障者不得十地
故名為實證者返望由來無此假立顯德故名為虗
下列障名先問後辨十障之義廣如別章此應具論
今且釋名初言凡夫我相障者此對初地無我真解
說我為障我有二種一自在名我如八自在此就用
也二自實名我此據體也實我有二一者理實所謂
佛性是故經言我者所謂如來藏義二者情實謂凡
妄取生法自性理實之我得之在聖妄取之我起之
在凡為別真我就人以顯故彰凡夫凡謂生死凡鄙
之法夫謂士夫凡法成夫故曰凡夫此猶我人之別
名也執實名我取我體狀目之為相礙聖名障邪行
於生身等障者此對二地持戒淨行宣說惡業以之
為障惡業乖正目之為邪邪業集起說之為行行起
在緣生必依具言於生者是其緣也身等是具舉身
等取口之與意妨戒名障闇相聞等諸法忘者此對
三地聞法解心說闇為障心無慧明名為闇相此是
障體闇必迷境下對顯之於聞思等是所迷法於此
不能明記在心故說為忘忘故是障解法慢者此對
四地出世真證說三地中解心為障此解當地雖能
知法取相而解名解法慢慢故是障問曰前來以我
邪行闇忘為障今此何故說解為障以前三地世間
行故用福捨罪四地已上出世行故以智捨相是故
不類身淨慢者此對五地平等淨心以四地中取淨
為障前四地中得淨法身取身淨相名身淨慢慢故
是障微惱習者此對六地十平等法說五地中取染
淨法分別慢心以之為障然慢有三謂上中下前解
法慢以之為上障於四地下忍之心身淨為中障於
五地中忍之解取染淨慢慢中最下障六地中上忍
之智上忍可除對前說微性是取慢惑障之法就過
說惱據微彰惱顯前中上類亦同然俱是煩惱何故
前二說為慢乎以慢隨道取執為過不同闇等性相
俱違故約所取以別其障說為慢矣此微煩惱麤家
殘氣名之為習細相習者對彼七地十方便慧發起
<pb n="36"/>
勝行說六地中樂空為障以六地中得法平等於空
樂住不能即空起於勝行所以為障取有為麤取空
為細細狀名相麤家之餘斥以為習然其所取空有
雖別執性同故得說為習言於無相有行障者此對
八地無功用行說七地中功用為障第八地中報行
純熟捨離功用名曰無相望於無相此地猶有功用
之行所以是障不能善益眾生障者此對九地無礙
說法以彼八地不能為障前八地中雖能淨土教化
眾生不能辯才說法益物名為不能以不能故說之
為障言於諸法不自在者此對十地自在之智說九
地中無智為障前九地中雖復辯才說法益物未能
受佛雲雨說法降注法雨滅塵生善名不自在以不
自在故說為障。
自下第二釋地名中初徵後解十地之義廣如別章
此應具論釋歡喜中成就無上自利利他初證聖處
是所喜事成就無上自利利他是其教行由前修習
德熟在今故名成就非前能加稱曰無上自利利他
出其所成初證聖處是其證行理是聖處地上同證
此地證始故為初證無上簡前初證別後多生喜者
是歡喜心以成無上故生歡喜以初證故生喜多也
故名喜地將喜結地離垢地者依如龍樹三義釋之
一離煩惱垢二離業垢三行體清淨名為離垢今此
亦然初離誤心犯戒煩惱明其遠離煩惱垢也煩惱
有二一細二麤麤起犯戒細則不起簡麤異細故彰
離起犯戒煩惱犯戒有二一故二誤故重誤輕起故
煩惱麤而不細起誤煩惱細而不麤起故之麤前地
已除起誤之細此地遠離簡細異麤故說離起誤犯
煩惱尚無誤犯寧有故為然此所離有能勞亂故名
煩惱汙染名垢所言等者等離業垢淨戒具者戒體
清淨故名離垢前離煩惱是其因離第二離業是果
行離第三戒具是對治離具此三離名離垢地第三
明地具釋有三一得四地智光明相名為明地故下
論言彼無生慧此名光明因是光明故名明地二得
此地禪方便慧名之為明故地持云三昧照明故曰
明地三此地中聞法解心滅除闇障故說為明故地
持云以法照明故名明地今此文中但依後釋前二
不論隨聞思修照法顯者聞思修等是所知法順法
正解名為隨照照之分明稱曰顯現第四炎地具釋
有二一就內證對治以釋如火燒物故名為炎二就
用以解謂依證體明炎外彰稱之為炎故下論言證
智珠中放阿含光照明世間說名為炎今依前釋後
闕不論不忘煩惱智火燒者前三地中聞思等解是
其不忘性是攀緣分別惑故說為煩惱為彼四地智
火所焚故號為薪智焚惑薪稱之為火智焚惑薪故
曰能燒此之障治相對得名然此第四應名火地但
火能燒未必能照炎具兩能故存炎稱解難勝中有
人釋言得出世智方便善巧解釋勝義能度難度解
其難義准論不然得出世智方便善巧此解難也難
有二種一對前三地明出世難故下論言十平等心
甚難得故二對四地明其方便隨世間難故下論言
又現世間最難得故今此文中得出世者是初難也
此五地中十平等心及與諦觀名出世智方便善巧
第二難也下五地中慈悲利生及五明智隨順世間
名為善巧具斯兩義是故名難能度難度對難辨勝
度名為到向前二難難可得到此地能到是故名勝
到出世故勝前三地到善巧故勝第四地釋現前中
般若有間對後彰劣證空實慧名為般若七地已上
念念常現今此未能故曰有間大智現者對前顯勝
名前般若以為大智何故名此以為大者如龍樹說
智慧有二一小二大十八空觀名之為小謂因分中
緣照智也真證般若名之為大謂果分中滅觀智也
今此所論是大非小故云大智以此地中自分之解
破相畢竟令果分中真智相現故曰現前斯文隱顯
<pb n="37"/>
齊以論之兩皆有間二俱現前論者之巧綺互言耳
名現前地就後以結從前應名有間地也釋遠行中
善修無相釋其行也從前地來有無互起不名善修
此地雙起故名善修以善修故離於有無間隔之相
故曰無相又七地中修方便慧於空不著是故名為
善修無相發起勝行故名為行功用已下釋其遠義
功用究竟對前六地以彰其遠前六地中功用未滿
此地窮極故曰究竟能過世者對凡明遠前三地中
隨有之行相同凡夫未過世間此地超出故名為過
過二乘者對小釋遠四五六地修習道品因緣諦觀
相同二乘不名為遠此地能起一切佛法超彼名過
過故名遠釋不動中報熟無相離功用動所有行德
由前修起故名報行成就在今稱曰純熟離功用相
故曰無相此即是下地釋名中無功用地善起先道
言無間者離間隔動空有雙現故曰無間此即是下
地釋名中名為地地他不能動解善慧中無礙力說
成利他者四十辯才名為無礙起說自在稱之為力
宣法益物故名利他智用巧勝名曰善慧釋法雲中
初先正解法雲名義如是受下寄對顯異得大法身
具自在者此地菩薩法身普同一切法界名大法身
以此大身廣受多法降注法雨滅塵生善備此三義
名具自在此等如雲法喻並舉名法雲地下就寄對
顯異之中初對下彰勝後對上顯劣何故明此前釋
名中云具自在具則過前故須對下具則濫佛故須
簡上就對下中如是受位舉第十地此地之中得佛
智職名受王位猶如已下對劣顯勝佛如大王法雲
菩薩次紹佛處故如太子九地已還名餘王子法雲
望彼最得自在是以言具就對上中初言是處有微
智障故不自在舉劣顯勝第十地處細闇猶在故有
微障未同如來縱任無礙名不自在對治此下辨勝
過劣金剛心後微障悉遣種智現前說為佛地從上
何故定說十來法說解地下以喻顯對前法說還分
為二一喻前諸地在障未出然上法中對前說障於
初地前說初地障乃至於彼第十地前說十地障今
此喻中望後說在雖有此異總相對耳二藏有十下
喻前十名所顯之德前中初明菩薩在障如子生下
舉佛勝出顯前皆在就菩薩中如孕在藏立喻顯法
十地如是辨法同喻諸地有障釋法同喻。
就明佛中先顯德中先喻後合藏有十時喻中總也
人之處胎經說不同如五王經說有三十八七日時
涅槃經中從初識支終於老死合有十時在胎五分
出胎亦然今說十時進不同前退不同後約彼三十
八七日時說十可知計有二十六日強半合為一時
十月為十時十地如十月下列其名十中前三胡語
難解後七漢言喻法云何陀羅婆者此方言乳受胎
一月身相微薄如世間乳喻初地中始證真如智形
佛智名為微薄捭羅婆者此言薄酪喻二地中進入
修道解心轉強勝乳如酪尸羅他者此言稠酪喻三
地中具足禪定智慧方便神通化物善根已厚言堅
身者喻四地中出世法身堅固叵壞形相似者喻五
地中不住道行似於上地性相似者性謂眼等諸根
相現喻六地中無障礙智開明現前業動身者喻七
地中大方便智起殊勝行滿足身者喻後三地行德
滿足於中有三根滿足者喻八地中報行純熟男女
相別喻九地中自利利他二行相分廣長滿者喻十
地中一切德滿諸地如是舉法總合。
我不見下大段第三釋佛同嘆於中兩段次第釋之
解初段中言我不見不嘆說者牒舉經文顯此勝法
令眾渴者解我不見不嘆言也彼金剛藏何故告眾
云我不見諸佛不嘆為顯法勝令此大眾生渴仰也
佛界牒經下釋其相先就成處解釋佛界初法後喻
如稻田者如種稻處名曰稻田如是一切佛界亦爾
佛出世處名佛世界如閻浮提往作已下就其化處
<pb n="38"/>
解釋佛界如餘三方嘆說牒經有二舉數說嘆兩分
故有二種下辨其相為說阿含解經說也彼十方佛
於說分下為諸大眾宣說因分名說阿含為證入者
解經嘆也彼十方佛於請分中嘆地果分微妙離言
不可宣說令人契會名為證入下解剛藏釋嘆文中
經有問答今但解答依經四句次第釋之解初句中
摩訶牒經有三舉數摩訶胡語此翻名大大別眾多
據要說三願大列名發意遐廓求大菩提名為願大
曠集諸度稱曰行大四攝等益名利生大上法牒經
最殊勝者地前望小亦得名勝此勝過彼故名最勝
次釋第二光明牒經此大乘者指十地法為大乘也
顯照一切餘法門者出世真道相現世間方便修中
故名顯照世間行修是餘法門雖在修分而得真相
其猶鑽火先得𤏙相亦如掘水先得濕相是義云何
如修施時不見施者受者財物菩提果報即是得彼
真施家相餘行皆爾法門舉經名為法者指斥門體
非解名義法能通人趣入出世故名為門次釋第三
分別牒經顯世知者真證之相隨修說十令世解知
又世修中分得彼相亦名世知下釋第四先牒經文
下釋其相顯示出世解諸地智此非世等釋不思議
緣觀之心名世分別不能成彼出世淨道故曰不思。

十地義記卷第一末

<sarticle>十地義記卷第二本（此卷盡以何因）</sarticle>
淨影釋　慧遠　撰
請中初先結前生後下隨文釋釋中略以四門分別
一明請中所顯之法二明依法所成之行三以請分
對後廣說互相起成四分文解釋。
所顯法者此請分中正顯地體體謂出世合如真證
此體出相心言不及故下請中因嘿同請廣顯地法
離名出相不可宣示以此息相遺說之言用顯地實
所顯如是。
所成行者前本分中舉地嘆勝生眾樂欲今顯地實
為生眾解解前所明離相地法所成如是。
相起成者今先以說成於請分後以請分起下廣說
言成請者請中所顯地之體實離相難彰非詮不顯
詮別有二一行二教言行詮者所謂因分方便之行
此行隨緣依教修起故說分下依言起行用表真德
言教詮者謂以言教遠標真德故說分下依行起說
顯彼法也言起說者於中有二一對後行明相因起
以此請中所生之解起後說中所修之行若無真解
所行顛倒不能為彼趣證方便故以請中所生真解
起彼行也二對後教明相因起於中有三第一就彼
菩薩眾請以起後說彼金剛藏欲說地法眾若不請
不顯法重則不得說故因眾請起後說也二就佛加
請以起後說於中有三一就佛請以起後說彼金剛
藏欲說地法諸佛不請不顯法重不得令眾尊敬攝
受徒說無益是故嘿住由佛請故得顯法重令眾尊
敬方得宣說故以佛請起於後說二就佛加以起後
說彼金剛藏欲說地法懼眾不堪不得宣說是以嘿
住由佛放光加被聽者令其堪聞方得宣說故以佛
加起於後說三就佛教以起後說彼金剛藏欲為眾
說懼眾不信嘿住不說由佛教已宣說之儀大眾知
是如來所教言雖寄傳金剛藏口皆是佛教語必可
信方得說地此前三句合為第二就佛加請以起後
說三以義說二大起於後說彼金剛藏欲說地法懼
人於中隨說取著不得宣說故下文中辨彰地實微
妙離言說唯在因令眾正知後方得說此起後教。
分文釋者就此請中大判有二一金剛藏說已嘿住
菩薩及佛咸皆共請二觀察下示說分齊令眾正知
前中隨人分請為三一解脫請二大眾請三佛加請
就此三中三門分別第一就彼一人多人正助分別
<pb n="39"/>
解脫一人是其正請佛眾多人是其助請彼解脫月
是眾上首知眾有疑為之啟請然彼請中云眾堪聞
眾若不自彰己能聞解脫月語便是虗謬彼金剛藏
何緣肯說故須大眾顯己堪聞助成彼請又解脫月
請辭之中云佛加力令人信解若佛不加解脫月語
復是虗妄彼金剛藏何由肯說為覆其言佛同加請
二佛菩薩相對分別前菩薩請為顯地法菩薩所學
後佛加請為彰地法是佛所證以佛菩薩同依此故
顯法要勝令人重敬後方得說三以一人多人及佛
分別於中有二一為起說二顯法重言為說者彼金
剛藏說已嘿住不廣分別解脫眾首宜騰眾意為之
先請一人之感未若多人故次第二明其眾請同類
啟請牽感猶微故次第三明諸佛請為重法者不請
自說無由得顯法之尊重故解脫月為法先請一人
之請顯法不勝故次第二大眾同請菩薩學人顯法
未極故次第三諸佛加請。
解脫請中三門分別一請法分別諸經啟請法不過
三何故如是多則煩廣少不慇至故隨一化遣廣去
略極為三耳今解脫月依法三請通眾及佛請合有
五二請儀分別諸經請儀不過嘆人不過嘆法嘆人
之中無過說聽今解脫月三請之中前二嘆人後一
嘆法請儀如是眾及佛請亦同此儀三分文辨釋解
脫請中文別三對皆初說者嘿違不說後明啟請第
一對中初金剛藏說已嘿住後解脫月知眾心疑為
之問請仁者堪說大眾能聞何故不說此第一對第
二對中初金剛藏乘前請問顯己嘿意以為酬答以
法難說證信難得故我不說解脫乘此嘆眾重請我
謂仁者更有何意乃云證信難得不說今此菩薩善
淨眾集有證有信仁者宜說此第二對上來兩對嘆
人以請第三對中初金剛藏乘前請言舉損以違雖
此眾淨餘樂小者聞生疑惑長受衰惱有斯兩損故
我不說解脫乘此嘆法重請仁者但說莫慮眾疑諸
佛護念令人易解又說多益勿懼衰惱然解脫月請
義有餘彼金剛藏違請理盡於斯絕言但為重法嘿
待餘請初對經中初金剛藏說已嘿住是時已下明
眾心疑解脫為請前中兩句初金剛藏說地名已牒
前起後二嘿不說正待後請下眾對此生欲生疑就
下請中初明大眾聞名欲義覩嘿生疑時大眾下明
解脫月知疑為請復就前中初對說名聞已欲義作
是念下對不分別覩嘿生疑何因何緣疑恠之辭是
金剛藏嘿不解者出所疑事何因何緣通釋是一蓋
是世人疑恠之常辭世間之人凡有所疑便作是言
此何因也此何緣也於中別分非無差異異相如何
言何因者對彼說人以生疑念何因不說彼金剛藏
不堪說耶言何緣者對其聽眾以生疑念何緣不說
我等大眾不堪聞耶疑意如是就解脫月知疑請中
句別有三一標請主解脫菩薩二知眾疑為之偈請
以解脫月眾之上首豫察物情故知眾疑因緣具足
而嘿不說可恠之甚故眾深疑三舉請辭下依此三
以科論文宜審記知。
請辭之中偈文有五兩門分別一徵請分別徵者徵
嘿拂遣眾疑請者請說遂眾心欲偈中初二徵問嘿
意何故之言徵問辭也第三一偈請其宣說唯願之
言是請辭也後之兩偈略無徵請理應齊有偈迮故
無二就所嘆說聽分別初偈嘆彼說者堪說為遣大
眾何因之疑後之四偈嘆眾堪聞為遣大眾何緣之
疑嘆說者中初何故者徵問之辭下言不釋徵問之
相應言何故不解釋也言淨覺等徵問所以仁者內
有淨覺諸德更有何因而不解釋問相如此文中淨
覺是其總也淨心思法故云淨覺淨覺成人名淨覺
人亦可此人內有淨覺名淨覺人念等是別淨覺有
二一攝對治內備諸德二離諸過說時無失念智具
者是攝治也念是四念智是如智功德具下是離過
<pb n="40"/>
也所離有三一慳嫉過二說懈怠三不樂說功德具
者離初過也言說地者離第二過言有力者離第三
過。
後四偈中初之兩偈嘆同法眾次有一偈嘆異法眾
後之一偈總嘆二眾然此亦名同生異生同法異法
就行所依以別其眾初地已上與解脫月同證法性
名曰同法地前未同名為異法同生異生就報以分
汎解有二一就報實以分異同初地已上與解脫月
同法性身名曰同生解行已前雜業未捨果報不純
未與解脫同法性身名為異生二隨報相以別同異
莫問世間及以出世與解脫月同稟人報說為同生
餘龍鬼等名為異生以斯眾中雜諸趣故此雖優降
同能受法是故斯嘆前同法中初偈嘆根後偈嘆欲
根是宿習欲是現起若彼聽者單欲無根雖聞不解
有根無欲設聞不受故須並嘆初嘆根中言何故者
徵問之辭下言不演徵問之相應言何故不演義也
餘決定等徵問所由大眾既有決定法器仁者何故
不演其義問相如是然此偈中何故之言若准前偈
應貫偈首若別為問句句皆有今就後句徵問何故
類上皆爾言決定者根性明了離於疑闇故名決定
此同法眾咸皆決定名此一切此句是總於中有三
一上決定謂菩薩也內懷道意故名菩薩二名聞決
定謂大名稱顯體為名標德為稱通則是一三攝受
決定謂說地名此三論中廣釋其相言不演者猶前
偈中不解之辭偈文巧妙綺互言耳。
次一偈中此眾樂聞正明有欲此同法眾非此異法
下之三句勸請令說佛子無畏是勸辭也呼金剛藏
以為佛子非喚大眾智者噵此大眾有智言無畏者
勸金剛藏莫畏此眾不堪聞也如是地義願分別說
是請說也。
嘆異眾中初句是總此異生眾根欲無濁故云清淨
餘句是別別中明眾離六種濁故得清淨離懈怠者
求心䇿懃離不欲濁嚴者明眾威儀嚴整離威儀濁
淨者明眾聽法心淨遠離蓋濁安住堅固明無惡心
除異想濁功德具者宿善深厚遠離不足功德濁也
言智具者根性明利遠離癡濁此六種中初離懈怠
嚴及堅固是其欲也淨德智具是其根也隨行差別
故分六耳。
後總嘆中迭相瞻者同法異法互相瞻望齊心求法
情無乖異故名相瞻住者住於求法心也自有求法
而懷嫉慢故復須言一切咸敬咸謂皆也下之半偈
喻顯敬相齊心趣證如蜂欲熟蜜專意求教如渴思
甘露又復如蜂以心趣法如渴思露求法入心。
論中有二一解剛藏嘿住之意二釋解脫為眾諮請
前解嘿中何故問也前已自說今何故嘿下對釋之
汎解嘿意具有五種一欲令大眾渴仰請法二欲使
諸佛咸皆共請以顯法重增眾尊敬三為使諸佛加
被聽者於說能受四為使諸佛教已說儀令物生信
五欲因嘿令其眾請得顯地法寂滅離言具斯五義
是故須嘿今就初二以釋嘿意餘之三意寄顯文中
欲令渴者使諸菩薩渴法請也復增敬者為令諸佛
同共加請顯法尊重增眾敬也。
自下第二釋解脫請然上經中初明眾疑後解脫請
今此論家略不解釋大眾疑念以眾疑念備顯在於
解脫請中更無別意所以不論就釋解脫啟請之中
文別有三依前經中三句釋也一釋解脫初請所以
二解偈請三說何義下解釋偈辭初中何故徵問起
發向前文中大眾先疑何故請中解脫先請問意如
是下對釋之句別有三初言彼眾上首故者正解解
脫先請所以彼解脫月是其同法異法眾首故先為
請二餘問下明懼眾亂不得眾請下大眾請何故不
亂依解脫月啟請儀故三眾調下明眾調故餘者不
請眾若不調不避眾亂。
<pb n="41"/>
次釋偈請先問起發直言得請何故偈請下釋有三
一辨偈相二論立意三明所為言偈相者汎釋有三
一偈句名偈但使諸字共成一句四句一偈不簡長
行偈頌之別外國之法八字成句四句一偈等偈如
是若不等偈多少不定二偈義名偈莫問長行及以
偈頌隨言多少但令詮表一義周訖方名為偈三偈
頌名偈欲以等言偈頌諸法說之為偈今此所論偈
頌名偈言立意者立意有二一偈言巧約少字之中
能攝多義易解易持故立偈頌二偈言美妙用之讚
詠是故須立今言少字攝多義者是初意也為以少
字廣攝說聽菩薩德故諸讚嘆者多以偈頌是後意
也為欲讚美說聽者德故須偈請言所為者為人有
五一為利人略言解法不假廣說故以偈頌二為鈍
人一聞不得重為偈頌三者為於後來眾生欲聞前
法重為偈頌如涅槃說四為好於美語眾生故以偈
頌五為破於邪見眾生有人說言外道法中則有美
言佛法則無為破此見故以偈頌今此偈者為利根
人略言顯法故以偈頌。
下釋偈文於中有四一略顯偈相并顯偈意二分判
偈文三隨文解釋四相瞻總下總別分別。
就初段中偈說何義問以起發說聽無過對問辨相
偈雖有五據要唯明說聽無過此如前判言若有過
不應說者明其偈意意為請說故明無過然此文中
返舉有過不應宣說即顯無過故應說也。
第二段中說者無過是其初偈復顯聽者同法決定
是第二偈言其聽者簡異初偈言同法者簡後兩偈
言決定者簡第三偈有樂聞者是第三偈復示餘者
是第四偈又顯皆堪是第五偈迭相瞻者舉偈顯成
皆堪義也同法異法兩眾俱能故曰皆堪。
自下第三隨文辨釋解初偈中先問起發下舉偈論
釋論中先釋淨覺之言次解偈中何故不釋後解偈
中念智具等解淨覺中句別有二第一解釋偏歎所
由何故問也聖德非一何故解脫偏嘆淨覺淨覺說
因對問釋之覺是說因是故偏嘆由覺起言故名說
因嘆為起說故嘆說因二覺名覺下釋經成論覺名
覺觀是釋經也是口言行是成論也行是因行由覺
起言故名覺觀為口言行口言行故論名說因有淨
說下釋顯偈中何故不釋乘前顯後有淨說因是牒
前也何故不說是顯後也徵以顯之仁者既有淨覺
說因何故不說何故猶是偈中何故不說猶是偈中
不釋覺有二下解念智等淨覺有二牒總開別攝治
離過列其名字念智是治修成稱攝慳等是過除捨
名離前攝治中別有所離後離過中別有能治為分
兩門隱顯異名等別兩名念智內德治義顯故偏名
攝治彼不慳等說時無失彰離義顯偏名離過下釋
其相解初門中先牒經文舉論對顯念智牒經攝對
治故舉論對也所治二下對行立障有二舉數雜覺
及因列其名字常等四倒思求名覺穢濁淨心目之
為雜此覺是其迷法相倒心想見等三倒之心能生
四倒名雜覺因憶想分別辨其相也不見法如妄取
染淨因果法相名想分別此因是其迷理倒也下翻
明治念者牒經四念釋之此文不足若具應言四念
處慧身受心法生念之所名四念處照此之解是四
念也對治雜覺翻障顯治觀身不淨對治淨倒觀受
是苦對治樂倒觀心無常對治常倒觀法無我對治
我倒智者牒經如無相智釋顯其相對治雜因憶想
分別翻障顯治下釋離過亦先牒經舉論對顯餘者
牒經謂偈文中餘功德具說上地等顯離過者舉論
對顯過有三下對行立障有三舉數有三過者則不
能說明其過相妨說故過次列過名先問次列言慳
嫉者恡法名慳忌勝云嫉說懈怠者有人雖無慳嫉
之心而惰開演名說懈怠不樂說者有人雖懃而無
巧慧凡所言說令他不樂下釋過相但解初過餘二
<pb n="42"/>
不論慳恡法者惜自所知嫉忌他者忌他勝智不欲
過已上來立過下翻明離德具牒經不瞋等具釋顯
其相三善根中不貪處始不瞋為次不癡為終何不
舉始等取中後乃舉不瞋等餘功德釋言瞋是菩薩
重過是故偏舉又為簡去不癡善根故舉不瞋向前
等取不貪善根何故須爾不癡是前念智所收非離
過門所以簡之今為對於慳嫉二過故舉不瞋等取
不貪不貪治慳不瞋治嫉以慳是貪嫉是瞋故示無
初過對過彰離說上牒經宣說十地上妙之法名說
上地示無第二對過彰離有力牒經謂有方便巧說
之力示無第三對過彰離以有巧力無他不樂第二
偈中初結前生後二種淨覺嘆說者已是結前也前
就淨覺開出攝治離過二種將總名別是故說為二
種淨覺亦可二種牒向攝治離過二種淨覺牒向初
總淨覺返指前文名為嘆已次嘆聽者是生後也下
舉偈論釋先解初總決定牒經黠慧明了釋其相也
決定是根根體是慧就智慧中知教稱黠入證名慧
此無二闇故曰明了下釋餘別於中有四初決定有
三就總開別二列名辨釋上決定者求心勝也所求
殊勝二乘不加故名為上就總決定開出此上名上
決定下兩句中決定例然願菩提者釋其相也謂諸
菩薩求佛之意諸德皆上就主說願名聞決定顯德
勝也內德既盈美響遐振故舉名聞以顯內德他善
敬者釋其相也名稱美大故令他重攝受決定受法
勝也於所說地堪能領納故名攝受說者善知顯能
受也以金剛藏說法之者知其堪受為說地名故知
大眾現在堪能攝受地法此三種中隨別以分前之
兩門是證決定後一是其阿二決定通則三種皆是
阿含及證決定以二決定是其智德並依願心故說
為上智德內成名聞外彰故曰名聞於證阿含現能
攝受故曰攝受三以經帖四如是次第比（扶必反）經對
論經有三句論有三句以初帖初以後帖後文次不
越故曰次第何不演義略而不解釋樂欲中初簡前
根明須後欲以為起發雖有決定是簡前根辨得兼
失故云雖矣有根是得無欲是失心不欲下明須後
欲此返言耳若正應言有心欲聞方得為說下舉偈
論釋解初句中文別有三一以阿含及證決定對現
樂欲三法辨異二無現前下返舉無失三示現下順
彰有得今此何故就三辨異三若不異前明有根即
是有欲何須此偈更明有欲正由別故前雖有根不
妨無欲故復明之言決定者牒前決定欲以前根對
此辨異故須牒之下正辨異初有阿含非證決定明
阿含根異證根也所謂自有阿含決定非證決定不
言其無如色非心不言無心有非現前明證阿含二
種機根非現樂欲所謂自有證與阿含二種決定非
現樂欲不言其無何故樂欲名現決定良以根法過
習令成欲是現在對緣新生為簡前根故名現前此
欲於法亦有決定趣向之義故名決定上來第一三
法辨異無現前下是第二段返舉無失無現前者無
現欲心法器不滿不能聽者有根無欲名器不滿器
不滿故不能聽受示現此下是第三段順彰有得謂
示此會同法之眾根欲並備名具法器具故堪受偈
言已下釋第二句先舉偈文下廣釋之但釋智字佛
子無畏略而不解智有二者牒以舉數此明大眾智
有二也下列其名言證法者明同法眾先證法也舉
其先證明後亦然言現受者明同法眾有證阿含二
種根欲堪能現受證教法也如是知下釋後半偈於
中牒前顯後請相釋異法中初結前起後下舉偈論
釋先解初總清淨牒經言不濁者此以不濁釋初淨
也下釋餘別於中有二一總舉六濁對之顯淨二別
舉六濁對之顯淨於中初先別舉六濁何者問也下
列其名不欲濁者無心飡採威儀濁者形不恭肅言
蓋濁者五蓋覆心異想濁者文中自釋妬勝望人破
<pb n="43"/>
壞對法不足濁者謂多病等癡者所謂聞而不解謂
愚闇等釋顯其相迷教稱愚惑理曰闇通則義齊六
中不欲威儀異想無其欲也餘無根也翻此即是根
欲具足隨行參差故分六耳下翻顯淨於中有五初
言此治有六不濁總以標舉二別釋堅固正為修行
不雜餘想名修堅固以此微隱故偏釋之三如是次
下障治相望明其次第四廣顯治相五此六句下總
以結之第五偈中先結前生後言是二偈嘆同生者
結嘆同法二偈文也次嘆異者結嘆異生一偈文也
言後一偈顯二淨者是生後也下舉偈文論釋可知
上來第三隨文辨釋相瞻總下是第四段總別分別
於中先就第五偈文明其總別如是餘下類前四偈
皆有總別同異成壞如上說者如前十入六決定中
已廣說也上雖已說此五偈中得具以不隨義求之
第一第二第四偈中得具六相餘兩偈中但有總別
不得具有故此論主不別為之。
大智已下是第二對就此對中初金剛藏乘前啟請
顯己嘿意後解脫月乘言重請前中先經後論解釋
經有六偈初偈經家彰金剛藏酬答之意後五正是
酬答之辭就初偈中第一第三句正是答意後論解
釋第二第四句易解不釋。
就所釋中欲令眾悅是總答意悅猶喜也此云何總
說偈之意總為眾喜故名此悅以為總矣何故說偈
總為眾悅對前大眾疑惱故爾前者大眾覩嘿疑惱
解脫為請今此說偈為除彼疑故令眾悅大智無畏
是其別也成彼總悅欲令眾悅乃是說者當時之意
智及無畏是後經家讚嘆之辭何得以彼後時嘆辭
成前總悅然此雖復言彰在後論其語意當時具有
故就本意以成總悅云何名為大智無畏言大智者
彼金剛藏說偈彰己有智堪說言無畏者彼金剛藏
說偈彰己不畏此眾不堪聽受何故用此成總眾悅
對前大眾不悅故爾前者大眾覩嘿疑惱疑惱有二
一疑說者無智不堪則說無日二疑大眾不堪聞故
令彼不說則聞無期解脫知眾有此二疑故前讚嘆
說聽兩堪請嘿所由此金剛藏對前兩問遣眾二疑
是故說偈彰己有智堪能說也除前大眾何因之疑
顯己不畏此眾不堪除前大眾何緣之疑偈文之中
何曾說言有智無畏而言說偈顯己有無然就偈中
雖無此言對前疑問言意方顯大眾前疑說聽不堪
解脫為請此金剛藏說偈酬答但言難說故我不說
不云自己無智不堪即是顯己有智堪說但言難聞
世聞之人證信難得故我不說不言此眾不堪聽受
即是顯己不畏此眾不堪聽聞集經之者明鑒此意
舉以成悅。
後五偈中初之二偈明法難說次有一偈彰法難聞
次有一偈喻難說聞末後一偈舉難結嘿前二偈中
法有四重一總舉法難二第一希有顯其難相三菩
薩行等出難法體四微難見下彰難所以就初偈中
有前三重第二偈中有第四重初言難者總明地法
是其難也所說地法難證難信故名為難難故叵說
雖復言難難猶未彰故下顯之言第一者明所說法
體出名相難可證也言希有者明所說法在相所無
難可信也第三重中初出難體佛根本下轉以指斥
所行示者是其證道此即出前第一法體證心涉境
故名為行行顯名示若依前翻名所行見見猶示也
言地事者是其教道此即出前希有法體教行差別
十位殊分名曰地事分別上者顯前地事說彼勝上
平等之法以為十差名分別上諸佛本者轉以指斥
諸佛之本是其行事分別上也言是佛本簡異緣修
對治之行緣治終滅不能究竟為佛根本今言佛本
明是真德此證與教皆是真德故言佛本真德云何
名證名教廢詮論實真體一味說之為證真從詮異
說為十地目之為教由此皆真故悉叵說。
<pb n="44"/>
第二偈中前之三句正顯地法難說所以第四一句
舉聞迷悶顯成難說前三句中初有兩句對劣彰深
第三句中境界智者就勝顯妙無漏兩字雙釋前二
顯成難說初兩句中難得是總微等是別別中有四
初言微者不同聞慧二難見者不同思慧三離念者
不同修慧四非心地不同出世報生識智下次就勝
以顯其妙境界智者依外國語順此應言智境界也
地法唯是真慧所照故名智境亦可是彼智之分齊
名智境界言無漏者釋是智境非餘境也。
第三偈中初至能聞正明難聞智微細者明難所以
然就前中返舉能聞以顯難聞何不直論兼欲使人
學能聞故於中初總深信等別能聞復總所言持心
如金剛者持聽法心堅如金剛堅有證信深信佛慧
是信堅也此名地法為佛智慧心地無我是證堅也
具此二堅方始能聞即顯無者不堪聞矣難所以中
智者還是就勝顯妙彰此地法唯是真實證智境界
微細還是對劣彰深明此地法非四心境故言微細
是智境界非餘境界所以難聞。
第四偈中初至難見正明地法難說難聞佛無漏者
彰難所以前中初喻後以法合准法驗喻喻少不足
所謂少於分別難見此正取其空中畫處風處為喻
就下合中智如是者謂十地智如彼空中風畫處也
分別難者明難說也言難見者彰難聞也此難一字
兩向屬之難所以中佛無漏者以佛境界無漏法故
不可說聞。
第五偈中初之三句牒前法難末後一句結己嘿意
念佛慧者念前地法是佛如來本所行道故言佛慧
此句是總言第一者牒上難說牒初偈中第一言也
世難知者牒上難聞此乃對上難聞之中心地無我
明世眾生不能證知言希有者牒上難說牒初偈中
希有言也言難信者牒上難聞對難聞中深信之言
明世眾生不能信也前句之中先舉第一後顯難知
後句之中先明難信後彰希有文左右耳又前句中
直云第一後句之中言希有法文之隱顯又前句中
言世難知後句之中略不明世偈迮故爾。
下以論釋解初偈中先解眾悅悅是偈意故言是總
就意說總非就文也答有二下解智無畏句別有五
一就總開別二列其二名言堪答者是其智也智能
起說是故名堪言不怯者是無畏也謂金剛藏不懼
此眾不堪聽受非如大眾威德畏等自畏於他此二
成初總酬答故皆名酬答亦可答中開出此二將總
名別故並稱答三以偈帖四釋其相離不堪者解初
智也離不正者釋無畏也若畏此眾不堪聽受隨情
曲說名為不正知眾能聞不畏不堪以法正授名離
不正若爾何不為之宣說懼畏世人無證信故五示
現下雙結前二自無過者離不堪也他無過者離不
正也他堪受故名他無過非自於他無怖畏過。
解餘偈中初問答略顯何者答相是其問也前文之
中已言眾悅是正答相云何復問何者答相答相有
二一是意相二是言相前令眾悅是答意相言相未
顯故此問之此法難說復難聞者略答顯也難說難
聞備如前判云何難下依文廣釋先解難說云何問
也下對釋之。
解初偈中先舉後釋偈中三重次第辨釋難者難得
解第一重難可證得難可信得故曰難得以難得故
說無利益不可宣說難有二下釋第二重於中初先
牒總開別最及未有列其名字體出名相說之為最
在相所無名未曾有此二皆是難中開出故並稱難
如經下帖第一帖最希帖未有此二示難結別成總
以此二別顯初總難故曰示難何者是下釋第三重
難之法體於中先解菩薩行事後釋佛本解行事中
何者是難徵前起後偈言已下舉後對前下依文釋
行者牒經出世智者是證智也示者牒經言顯示者
<pb n="45"/>
證相現前名曰顯示地事牒經地行事者所謂十地
教道之行行別名事分別上者牒舉經文言說勝者
說解分別勝解上也說彼勝上平等證法以為十差
故言說勝釋佛本中何者菩薩行徵前起後偈言已
下舉後對前下依文釋佛者牒經覺者論主以覺解
佛覺謂覺察以此准驗外國之言覺之與佛各別有
名名雖有別其義不殊其猶眼目故得以覺解釋佛
義若無別稱論主終不自為胡語自作漢翻判無斯
理佛智故者解佛是覺以佛是智故得名覺根本之
言略不解釋。
第二偈中文別有三一結前生後已說難者是結前
也次說所以難是生後也二問答略顯何者問也何
者是其難之所以菩薩行下是其答也行事義住明
難所以行者牒前所行示也事者牒前地事言也此
行與事即理而成名為義住以即理故不可宣說下
言不可如是說者結成難說此語是倒若正為文應
言如是不可說也如是牒前行事義住不可說者結
成難說三問答廣釋云何義住是其問也但問初門
不可說者略而不問若具應言云何義住云何如是
不可說也下舉偈對問然後釋文。
論中初先釋上三句若聞迷悶在後別解前中經文
攝為三分初至難得合為一分對劣彰勝境界智者
復為一分就勝顯妙無漏為一雙釋前二論依此三
次第別釋於中初先依文正解如是深下次第結之
解初分中文別有四一分定總別難得是總微等是
別二釋總開別初言難者難可證得是釋總也難有
四種是開別也三隨別列名微等皆從難得中出將
總名別皆名難得四依名廣釋微牒初門非聞境者
非是聞慧所知境也亦可非是聞慧分齊名非聞境
下諸句中非境例然噵言麤事不須思者舉麤顯微
教法麤事不假思故聞慧能得地實微故非聞境也
難見難得牒第二門非思境者向言微故非聞慧境
思應能得故今說言以難見故非思境也離念難得
牒第三門非修境者問言難見非思境界修慧應得
故今說言以離念故非修境也聞思修等皆在世間
何故修中偏言世間釋言通論報生識智及與真智
皆是修慧今為簡彼故言非世修慧境也示三界下
重辨世修示現三界是世間也心心數法分別修智
是其世間修道智也心是六識七識心體想受行等
是其數法此心法中所起之慧名為分別世間修智
真實地法非此境也非心地者牒第四門報生識智
非境界者向言非是世修境界初地已上報生識智
應當能知故今說言非心地故亦非報生識智境也
初地已上變易果心是報生智是義云何聖人過修
無漏業因生便見法無常苦空無我等義名報生智
成就現前名為善得增長明照名修道智亦可地上
形報始起名為報生變易果心與報俱起生便得之
不須現習故名報生善得修智此是無常分別心故
地非其境言心境界是心地者重顯心地妄心分齊
是心地也釋智境中有二問答初一問答以智顯法
此誰境者是其問也上來四心皆言非境未知地法
是誰境界故為此問偈言已下舉經答之真慧所照
故言智境亦可是彼實智分齊名智境界下一問答
約法辨智何者是智是其問也上來四心同者是智
地非彼境今言智境何者是乎見實義者答以辨之
證見實義方是其智不同前四上來明其行事義住
何故非下解釋無漏顯成如是不可說也何故非餘
問以起發無漏故者舉偈對問以無漏故唯是智境
非四心境縱是無漏何妨世知故復釋言是出世義
是故非是世間境也是出世故唯智境界非世間故
非餘聞等四心境界。
上來第一依文解釋如是深下次第結之如是深者
結前難得非四心境如是可解結前第二境界智也
<pb n="46"/>
不可說者結無漏也下釋迷悶先牒後解云何迷悶
問以起發隨聞着者釋迷悶也執言取法覆障真實
故曰迷悶言聞即聞非不聞者顯取著義執言取實
名為即聞不知地實寂滅離言名非不聞。
釋難聞中先結前起後下舉偈論釋先解難聞智微
細下難聞所以在後別論前中有四一釋總開別堅
如金剛是釋總也堅有二種是開別也二隨別列名
證信二種堅中開出故並稱竪三分總異別此三句
者此偈文中初之三句言堅是總餘是別者初堅是
總證信二堅是其別也四云何下隨別解釋先解信
堅云何問也下釋其相唯佛所知非我境界明信之
深仰推如來自處無知故信深也佛菩提下彰深而
信菩提是其自行證法曠窮法性故曰無邊所說種
種利他教法教門差別名為種種前言無邊後云種
種文綺互耳於中決定名之為信就解證中初先雙
問以為起發云何心地問所證法云何無我問能證
智下對釋之言心地者牒舉初問隨心所受三界中
報六根身也隨心所行一切境界六塵法也此十二
入生心之所故曰心地諸法皆是且舉斯耳無我智
者牒向後問有二舉數我空法空如實知者辨列其
相義有通別通而論之於十二入假名法中而得空
者名知我空得實無我名知法空別則於內六根身
中得空平等名知我空於外六塵我所法中得空平
等名知法空此義如後二地中釋下次解釋智微細
義先牒經文是中正應舉智微細能聞屬上相隨故
來難知略釋如是微細如上所說指前廣顯如前偈
中四心不及故曰微細。
第四偈中今以喻者略舉起發下舉偈論釋於中先
明法喻之相次科後釋法喻相者今此正取空中畫
處風處為喻處必依空故明虗空處必約於風畫以
論故明風畫隨喻具論空喻證體風畫喻說風畫住
處喻其所說差別十地如空雖等約風約畫住處差
別所況如是證體雖等約言說故十地差別如虗空
中風處畫處雖復差別空為體故離相難見十地如
是雖復差別證為體故離相難見又如空中畫處風
處雖復難見是有不無十地如是雖復難見是有不
無法喻如是次科其文論中有三一解喻文二如是
佛智顯示已下解釋合文佛與無漏略不解釋三畫
者下重合前喻就初段中喻隱難識是故論家廣喻
廣合於中具有四種三句一就畫為三二就風為三
三就風畫合以為三合喻便故四合喻有三科分麤
爾次釋其文畫中三者如空畫色是第一句舉其喻
相此乃舉其動筆之畫以為喻相與下虗空跡喻少
異言如壁者是第二句明其畫處是有不無以空畫
處有相難明故寄壁上畫處顯之是中不住故不可
見是第三句明其畫處離相難見風喻三者如空中
風是第一句如樹葉者是第二句不住不見是第三
句義同前畫此動作下合為三句此動作者是第一
句牒前二中第一句也動牒前風作牒前畫非不空
中有此二事是第二句牒前二中第二句也明虗空
中非無風畫二種處事如是空事不可說處是第三
句牒前二中第三句也名虗空中風畫兩處為空處
事此二處事空為體故不可分別此是畫處此是風
處此是高處此是下處如是一切是故名為不可說
處然向別中言不可見喻法難聞此云叵說況法難
說有此左右是畫風下合中三句先合初句次合第
三却合第二是畫風如說合上初句是者是其牒法
之辭是前風畫如似說也說是一法云何得合風畫
兩喻說中有聲及名字等故得合之如下虗空鳥跡
喻中跡處為喻合之以證此中宣說動筆之畫飄忽
之風以為喻故合之以說有斯左右宜須記知以非
性下超合第三離相難見所說十地不同能詮故不
可見然向喻中直以不住成其難見今此合中兩義
<pb n="47"/>
釋之以非自性故不可見是初義也如彼喻中風畫
兩處不同風畫之自性故不可得見十地如是不同
能詮音聲等性故不可見故下虗空鳥跡喻云非如
聲性故不可見是不住故第二義也如空平等無可
依住故彼空中風處畫處不可得見地實如是離相
平等無可依住故彼實處差別十地不可得見以其
客下却合第二是有不無如彼喻中虗空先有說之
為主風畫後依義說為客以其風畫二種客故空中
風處畫處不無所況如是地實為主言說為客以其
客故平等證中十地不無十地差別由言分異旨從
詮目故曰言說亦可此文略少不足若具應言非不
於中有此言說所說十地下解合文如是佛智解釋
偈中智如是也十地是佛本所行智故云佛智言說
顯等解釋分別諸地漸增名校量勝言說顯此故曰
分別難見舉經更無別解自下第三重合前喻何故
重合向前以說總合風畫相別未分故下隨喻別以
合之先合畫喻畫喻名等正合前喻何以故下問答
辨釋何故問也今此為明法之難說說是音聲風喻
便足何故以畫喻名字等依相說者答以顯之以聲
依於名字等相方得說地故畫喻之下合風喻風喻
聲者正合前喻以此二下釋合所以若具為文亦應
先問問意如何直以畫喻喻名字等顯法便足何勞
以風況彼音聲此之問辭文中略無下直釋之說之
與聽要藉聲字二種事故須立風喻況彼音聲。
就下解釋第五偈中初先牒問以為發起如是可說
牒前以此二事說也如是可聞牒前以此二事聞也
如是難見牒前顯示地校量勝分別難見何故不說
徵問起後若如上言法正難見非難說聞何故不說
次舉偈答證信難得故我不說下以論釋解後三句
初句不論言難證者釋第二句難決定者釋第三句
此偈已下釋第四句於中先舉可說可聞返解嘿義
世難得下順釋應嘿。
解脫聞下是第二請經中有三一解脫月聞違重請
總嘆眾淨聞說是已是聞違也聞前偈中難知難信
故嘿之言故嘆眾也請金剛藏是重請也是大菩薩
善淨眾集是總嘆也二善淨心下廣嘆眾淨於中十
句淨心是總餘九是別問曰何故前請之中同生異
生二眾別嘆今此合嘆釋言前者懼金剛藏偏畏異
生不堪聽受故嘿不說故須別嘆異生眾淨上金剛
藏酬答之中但言世間證信難得不言異生不堪聽
受故此總嘆下眾請中義亦同然三善哉下結請令
說言善哉者嘆眾善也此眾既善仁者宜說亦可名
彼說地為善以是善故佛子宜說言能證者聞堪入
證言能知者聞堪信解。
論中但釋初之兩段後結不論解初段中何故重嘆
問以起發眾既無別前請已嘆今此何故重復嘆之
下答重意上言世間證信難者此釋經中聞說此也
證難得者是前偈中世難知也信難得者是前偈中
難信言也示眾堪者此釋經中善淨眾集下釋廣嘆
淨心是總彰總異別淨有二下隨別解釋先舉兩數
次列二名地前所行名阿含淨地上所成說為證淨
此前九種證教之中第二門也。
下隨文釋解阿含中有五舉數下別釋之五中前三
是其聞慧第四是思第五是修文中欲淨是求法心
渴法稱欲就總淨中開出此欲將總名別故名為淨
下諸句中淨義例然隨念下釋隨念阿含舉所求法
所念非一故云隨所得方便等是能求心念是念欲
覺是思覺此之念覺與聞為由故云方便念覺淨也
成此念覺故名為得經帖可知言求淨者是求法行
起行攝法故云求淨得隨順等辨釋其相身口恭敬
是求法行故名敬行以此隨順諸佛求法故云隨順
身口敬行成就此行目之為得經帖可知受持淨者
聞慧成就受持列名下釋其相於無量世聞來久也
<pb n="48"/>
言多聞者所聞廣也此言釋受下解持義言憶持者
非令忘失言不謬者非少錯誤經言多近就其聞慧
方便為言以多近佛故能廣受佛所說法生得淨者
是思慧也此從思慧方便為名此名顛倒若正應言
得生淨也出世勝報說之為生地前發心願得彼生
名得生淨依此願心起於思慧故從方便以為名耳
下釋其相言願得者解前得也上上生勝釋前生也
初地已上生報轉增故云上上言念勝者正是思慧
為求勝生思起助道起道思心名為念勝經言集者
思心能集助道行也言行淨者是修慧也修起名行
下釋其相求善證者起修始也證在地上今在地前
願求彼證習少欲等起修次也少欲頭陀是離著行
少欲漢言當相名之頭陀胡語此云抖擻此離著行
從喻名之如衣抖擻能去塵垢修此十二頭陀之行
能離貪著故曰抖擻頭陀之義廣如別章此應具論
等者等餘集善行也成就多德行修成也經言具足
無量功德但帖後句。
證淨有四牒以舉數下廣釋之得淨初地證實名得
下釋其相言現智者法顯於心言決定者心安於法
經言離癡帖現智也言離疑悔帖善決定不行淨者
謂從二地乃至七地修道行也修道離過故曰不行
下釋其相言修道中辨其位分煩惱不行明修離過
無厭足者八地已上無功用行在法流中趣果無間
故曰無猒下釋其相不樂小乘自分堅也得上悕望
勝求深也經言善住帖不樂小深心信者帖上悕望
下重分別言悕欲者解前深心決定解信念持彼德
釋善住也無上佛果名為彼德彼相現心故名念持
不隨他教十地行德菩薩因道起在自心不由師教
名不隨他下釋其相趣盡道中自正行者無上菩提
道中究竟故云盡道亦可盡者是其涅槃道菩提是
十地向彼名趣盡道不假他教名自正行下以經帖
於佛法中帖趣盡道不隨他教帖自正行。
第三對中初金剛藏舉損以違後解脫月嘆益重請
前經文初領前所嘆舉得兼失是故言雖其餘樂下
簡所不嘆舉損以違於中有三一明樂小聞增疑惑
敗善之損二長受衰惱失樂之損三我愍下結嘿所
以就初句中其餘樂小舉其人也對前所嘆名小為
餘何處有小而須簡之謂此會中小心眾生處處有
故亦可指彼餘處後時樂小眾生以之為餘今說地
法為益此眾餘處有小何勞簡乎良以聖心廣被故
爾若心廣被正應為說何故簡之此為簡取不欲簡
去欲使如來以力加被又欲令彼勵心聽法是故簡
之下明其損聞難思事多疑惑者於深地法信悟者
尠故曰多生疑惑之別後論自釋第二句中言是人
者牒舉前人長夜受諸無利衰惱正明其損生死昏
寢事等如夜輪轉無際名之為長由疑惑故失其利
樂故云無利眾苦備經名受衰惱第三句中我愍此
者愍前疑惑樂小眾生不得宣說為是故嘿。
論中初言領彼嘆己述顯經中初段之文於所說下
解違請文經中三句歷別釋之先解第三於所說中
不見法器增疑惑者解釋我愍此等言也謂於所說
十地法中不見向前樂小眾生有根有欲名不見器
以無器故聞增疑惑亦應說言長受衰惱略而不辨
是故不說解釋是故嘿然言也次釋初句於一二過
總以標舉謂於所說一地法中有疑惑過次釋其相
正行相違猶豫義者疑妨行也心迷義者惑障解也
下彰其過以有疑故敗先所修名壞善法以有惑故
一向不行名遠善法如是顯下釋第二句衰惱所以
以有疑惑為彼因故不受行因是前惑也惑令遠善
名不受行受行退者是前疑也疑能敗善名受行退
為此二因故受衰惱。
解脫請中文別有三一自宣己心彰欲重請二願承
下正請令說三是故下結請令說就初段中解脫請
<pb n="49"/>
者經家標舉善哉之言釋不異上言重請者前已嘆
人今復嘆法故云重請就第二中復分為三一請承
力說不思法翻前違中故嘿之言二佛護念下明以
佛力令人信解翻前疑惑三菩薩護下明地要勝說
必多益翻上衰惱初中何故勸金剛藏承力宣說釋
言此勸承力說者為明大眾承力堪聞善分別者如
法說也不思法者名所請地為不思法。
第二段中初明十地是佛所護令人信解下問答辨
釋所以問也所以此法名佛護事所以令人易信者
何下對釋之善說地事十方諸佛法應護念是故名
為佛所護事由佛護念是故令人易信解矣。
第三段中初明菩薩同護此地顯其要勝智地是證
勤行方便阿含行也下問答辨釋何故問也地有何
義菩薩同護下對釋解於中初法次喻後合就前法
中最初行者是其因分阿含行也成就法者是其果
分所成證也喻中初言初章所攝明本攝末胡章之
中悉曇在始故曰初章初章為本明末依本此二順
喻無有書等不入初章返成前二合中地是一切之
本合前喻中初章為本行是能得一切佛法合前一
切初章所攝上來正請是故下結是佛護念令人信
故願說此義諸佛護下彰請所以。
論中依經次第辨釋經中三段但釋前二末後結請
略而不解。
解初段中何故復重徵問起發前已重請今此更重
故云復重下對釋之於中三句翻金剛藏違中三句
初言示彼疑惑叵避翻上初句多生疑惑疑惑有二
一者不定則不須避二者決定則不可避今此且就
定者以論故言叵避不說多過不成一切翻前第二
長受衰惱云何多過略有四種一者不定疑惑眾生
不得轉之以成信解二已有信者不得成就阿含之
行三已成就阿含行者不得入證四已證者不得佛
法有此四失故言多過不成一切顯前多過以是重
下翻前第三故嘿之言。
下解第二正請之文經中三段但釋後二初段不論
解第二中若佛有力能令生信何故眾生猶起謗意
徵問起發下對釋通明二定者諸佛不轉故猶起謗
不定者轉故令信解言意如是文中初言有二定者
總以標舉次列兩名作業已竟定招苦果名感報定
宿罪熏心今必造惡名作業定此二定故佛力不轉
下次解釋第三段文經中初言菩薩同護今略不釋
何以故下問答之文今此解之於中初問略而不論
但解答文答中初法次喻後合解法解喻後合不釋
初是阿含成是證者解法說也此前九種證教之中
是第四門修成相對修名阿含成名為證書者已下
解釋喻文書字相者以書記字非正字體故云字相
如嘶字下即事指斥此據梵書字者所謂惡阿等音
是字體也依如毗曇別有非色非心字法與惡阿等
音聲全別成實法中即音說字聲中屈曲高下長短
名為字耳此同成實數者牒經名句是數釋顯其相
名句是其字之數例故稱為數如想受等是心之數
亦可眾字成名成句故稱為數說是語者依名字等
有所宣談名之為說初章本者此等皆依嘶曇章也
自下第二大眾同請上來解脫為眾先請雖言眾堪
未知虗實大眾宜須自彰己能成前請辭又為起說
顯法尊重故下共請就此經中初菩薩眾同聲請者
經家序列請心齊故發聲同也。
下舉請辭依此偈文有五行半外國本中但有五偈
第四一偈半是彼一偈餘四各一故有五偈此以方
言不同故爾就此偈中前四行半嘆人以請後一嘆
法與解脫請大況相似前中初二嘆其說者後二偈
半嘆眾堪聞此與前同嘆說者中初有五句嘆金剛
藏自成證力及阿含力下之三句嘆金剛藏能令聽
者入證阿含前五句中初之四句嘆成證力念堅一
<pb n="50"/>
句嘆成阿含自分所成一切行德通名為證上受佛
教說為阿含此前九種證教之中第八門矣。
前四句中上者是總總有寬狹寬則通攝證與阿含
斯名為上狹唯就證說之為上妙無垢下證中差別
別中有三一真實智內證真慧二者體性起說之解
三者是果依前起說妙無垢者是真實智證離妄染
名無垢智勝出二乘故云妙智堪無量義是體性也
法義無礙堪能了知無量法義所知辯了是故名堪
無量義辯餘是果也依前二辯起辭起樂故名為果
演說美言言能順情此即是其樂說無礙實義相應
語能合理此即是其辭無礙也。
念堅淨慧是阿含智下三句中初之一句令他入證
後之兩句令入阿含依前真智開顯地實是故能令
他人入證依前三中體性及果辨宣地相故令他人
入於阿含前中為者為眾顯地力與淨心令他得證
證有二種一先已得地為說地法令得佛力二先未
得地為說地法令得入地為十力者是得果也為淨
心者是得地也十地證心離染稱淨下兩句中初之
一句依前體性分別地義後之一句依於前果說十
地法令人受持前中無礙分別義者謂以法義二無
礙智分別地義後中說此十地法者用辭用樂宣說
地法令人受持成阿含也念堅淨慧入阿含中通而
依之。
嘆聽者中初偈大眾自嘆有根後一偈半自嘆有欲
就前偈中初有三句正嘆有根唯願一句結請令說
前三句中初句攝治後之兩句明離諸過前攝治中
行門有五相從為四要攝唯二言行五者一定二戒
三者是深四是正見五是正意正見一門義有文無
論釋具有相從四者深與正見合以為一名為正解
餘三各一故有四也要唯二者初定與戒入阿含行
內心離取故名為定形無慢高說之為戒深見正意
是入證行深正見者是其解也理解名深法相中解
說為正見言正意者是其信也有解有信故能入證
下離過中初離是通定能離我戒能離慢深能離妄
所少正見能離邪見此眾無疑正意所離前句說離
後句言無文綺互耳既備前德堪能受說故下結請
唯願說也專意求說故言唯願。
嘆樂欲中初偈是喻下半合之喻中正顯四種求心
初喻求聞次喻求思次喻求修後喻求證隨喻遍合
具有五種一求法心二所求法三是依法所成之行
四是依行所治之病五是求法起行之人言求心者
謂求聞思修證心也所求法者聞思修證四種法也
所成行者依法所成聞思修證四種行也所治病者
聞思修證四種障也言其人者且約大位攝以為四
一善趣人求教起聞二習種人求義起思三性種人
求行起修四解行人求實入證今對此五以喻顯示
然此偈中文有綺互前三句中喻求法心及所治病
思水食藥喻求法心飢渴病等喻所治病准此類後
第四句中亦應具有略故不論第四句中喻人及行
蜂喻人也依喻行也准此類前前三句中亦應具有
略而不辨四句之中通皆喻法水食藥蜜是喻法也
雖有五事今此文意正顯求心喻相如是。
合中我等亦如是者大眾彰己如彼渴人乃至如蜂
言願聞者合前思也甘露法者合前水食藥蜜等也
然世甘露凡有四義一除渴如水二遣飢如食三療
病如藥四生樂如蜜是故用之況所聞法嘆法請中
善哉是總嘆法為善哉是助辭清淨已下義別有三
一是所依說依淨慧二是體性所說法體三者是果
依法所成今言淨慧是所依也說勝無垢是體性也
餘者是果力是果用圓備名具善逝道者是其果體
善逝是佛道是菩提言盡說者若具應言盡說十地
法令人具十力盡說十地法令具善逝道前句彰具
後云盡說文綺互耳。
<pb n="51"/>
論中依偈次第解釋釋前自證阿含力中先定其文
初偈嘆證第二上句嘆阿含力次顯嘆意謂以證力
阿含力故能有所說以能起說是故讚嘆下隨文釋
先解上字次釋證力後解阿含上者牒經上有二總
備如前辨謂證阿含是寬總也言又上者重復牒之
言謂證者是狹總也別望證中三義說總下釋證中
有三舉數次列三名證心離妄名真實智法義兩辯
是說德體故名體性此中為嘆說德故也辭與樂說
依前二起故說為果下釋其相真智牒初言無漏者
解無垢智勝聲聞等解釋妙智下以偈帖體牒第二
成就釋堪下言無量義辯才者還釋偈中無量義辯
果牒第三字義成者解義相應字有兩義一詮表義
二者莊嚴文辭之義今言成者詮表義成滑利勝上
字義成者解美妙言滑利解美勝上釋妙言辭流澤
名為滑利言辭才巧故曰勝上此是莊嚴文辭義成
是故復言字義成就。
解阿含中先定其文下舉論釋受持顯說解念堅也
謂受諸佛雲雨之法為他顯說阿含無疑釋淨慧也
如是已下釋後三句於中初先結前生後略顯請意
下廣釋之先解入證初問次釋已入地者令得佛力
得佛果也未入地者令得十地得十地也下以經帖
為力帖前為淨帖後釋阿含中先問後解謂以法義
二種辯智分別地義用辭樂說為眾宣說令眾受持
成阿含行。
第三偈中初結前生後下舉偈論釋先解總願願是
總者今此偈中意為求說故名唯願以之為總專心
求法故名唯願願有二下解釋餘別別文有四一就
總開別二列兩名三對行立障四翻障顯治唯願有
二是初段也一求阿含二求正證第二段也有二妄
下是第三段對行立障於中先明阿含行障有二舉
數我慢惑情故云妄想妨求正教故曰不堪我慢列
名內取名我外儀不恭說以為慢以我慢故於法法
師不恭敬者釋以顯過以見我故於法不恭以有慢
故於師不敬通則我慢並於人法不能恭敬復有二
下明證行障有二舉數見疑惑情故云妄想妨於正
證故曰不堪見疑列名次釋其相於法妄取名顛倒
見聞深疑惑名不思處不生信也下別解釋所離妄
字謂妄想者指斥妄體迷理執相故云妄想妄通見
疑障應有三何故前言有二妄想不堪得證釋言妄
是見中同使攝入見中故得說二云何名同妄是心
想見等三倒依此三故起八倒心說之為見攝本從
末名見中同微細隨逐名之為使上來第三對行立
障自下第四翻障顯治先對前二顯阿含行有二堪
聞總以標舉定戒列名下釋其相定離取執故曰心
調持戒順法名住威儀明證行中有二堪證總以標
舉見意列名次釋其相言正見者舉偈文中所少正
見善思義者正思生死涅槃之義離倒見也正意舉
經得歡喜者以有正信能離疑惱故得歡喜下別解
釋經中深義對治前妄深觀理如故云細意善思惟
矣。
第四偈中初先生起下舉論釋於中初先總約四喻
明眾求心攝受四法何等四下別約四喻明所受法
前中初言此四喻者牒前喻中四種思心喻四義門
約喻顯法喻明大眾四種欲心能通四義來入心中
故名四欲為四義門示現正受彼所說者明立喻意
大眾何故立此四喻為示自己有四樂欲堪能正受
彼金剛藏所說四義就後別中先問列名何等問也
何等是其所受四義下列其名受持聞慧受教法也
助力思慧思量法義助修慧力遠離修慧遠離諸障
安樂證智證法懌神此義已下問答辨釋先問起發
下釋其相解聞慧中先廣其喻如水不嚼隨得而飲
辨其喻相水喻教法不嚼之義喻不假思飲喻受教
下約顯法如是聞慧是總合也初聞受等是別合也
<pb n="52"/>
初聞即受合水不嚼隨聞受者合隨得飲釋思慧中
先廣其喻如食咀嚼身力助成辨其喻相食喻法義
嚼喻思量身力助成喻資修慧此依胡語順此應言
助成身力下約顯法如是思慧是總合也嚼所聞等
是別合也嚼所聞法合如咀嚼智力助成合身力助
此亦依於外國人語順此應言助成智力修能除障
名為智力由思起彼故曰助成解修慧中亦先廣喻
如服良藥喻聞思慧攝取法義藥行除病正喻修慧
下合顯法法同前喻故曰如是具聞思慧隨順正義
合前服藥聞思二慧順法聽受思量分別名隨正義
何故明此聞思是解修慧是行行依解生是故明之
如法修行合藥行也離惱習患合除病也斷除正使
名離煩惱殘氣亦盡名離習患有障皆遣故云一切
就明證中亦先廣喻言如蜜者喻證法也言眾蜂者
喻賢聖也言所依者喻其證法是聖所依言樂行者
喻彼證行寂止樂也言住處者喻彼證法證行住處
前言依者對人以辨此言處者望行以說下約顯法
如是聞思修慧果者此舉證法合前蜜也證智從於
三慧而生故名證智為聞等果聖合前蜂言所依者
合前所依言其處者合前住處現味愛等合前樂行
理顯在心名為現法甘神至道故曰愛味納法懌神
名受樂行。
釋嘆法中初結前生後下舉偈論釋。
論中先釋初總善哉善哉牒經所說具者備下三義
故云具足具故名善然此文意正嘆說地以為善哉
但說勝地要依淨慧又復能成十力等果方名為善
故攝此三通名善哉下釋餘別於中初先牒總開別
次列三名言所依者所說地法依於淨慧言體性者
所嘆法體果者依法所成佛果下廣釋之所依牒初
謂淨慧者舉偈對顯體牒前門謂說諸地未曾說者
解經說也此十地法餘契經中所未宣說今此說之
名說諸地未曾說法勝地牒經地校量勝釋顯其相
諸地漸增名校量勝無垢牒經說不違義順解無垢
違義說下返明無垢有三舉數下列其名言倒說者
違法過也下二違人謗如來者上違聖師言誑聞者
下違弟子果牒前門下釋其相十力果用菩提果體
佛解善逝菩提釋道盡說之言略不解釋下彰嘿意
以起後請如是請已猶故不說彰其嘿也何故已下
徵其嘿意明待請也佛未加請故云不滿。
佛加請者上來雖復菩薩眾請牽感猶微顯法未極
故次佛請又菩薩請顯法未勝故須佛請於中初先
牒前舉後釋待請意後隨文釋前中初言此菩薩者
此金剛藏前上首者牒解脫請次大眾者牒前眾請
此牒前也言復待者待後佛請此舉後也言法王者
佛於諸法得勝自在故名法王言加請者上力被下
說以為加因加勸說目之為請即加是請故言加請
然此經中文別有四一加非請謂前釋迦金剛藏佛
加被是也二請非加謂菩薩請三亦加亦請即此諸
佛加請是也四非加非請謂餘文也此處明加與前
加分明加何別別有五種一能加佛異二所加不同
三加業有殊四加相不等五加請分差能加異者前
加分中唯是十方金剛佛加今此則通何故得知知
有兩義一准文驗求前加分中說言十方金剛佛加
今此直言十方佛加不言剛藏明知此通二准此類
餘得知此通此盧舍那非金剛藏而得放光加於十
方諸說法者彼十方佛雖復非是金剛藏何為不得
放光加此何故如是前者為欲寄人表法故須同號
今不表法有佛斯加前何所表表金剛藏所入法門
云何表法能加諸佛悉名金剛即知所入是金剛法
何故須表為令眾知於法渴仰後為說故今此何故
不為表法前本分中已說地名大眾同知何須更表
諸佛同加顯法增敬其義不殊一切加耳所加異者
能說之人前後俱加聽法之眾唯此與力通則易知
<pb n="53"/>
別須料簡何故加分不加聽者以金剛藏前未簡眾
拒請不說故不加之上來請中簡眾不堪違請不說
今若不加說則無由故此加之又解脫月前於請中
言佛加故令人信解請以為說今若不加前言則虗
彼金剛藏何由肯說為成彼請故加聽者言加業者
謂身口意身之與口加分及此兩處齊通意則不爾
前有此無通則可解不通須釋何故如是理實齊通
略故不論何故略者前加分中正為與力意是力本
是故須明今此加者非主與力正為請說意無請相
故闕不論又復此處為同化主化主此處唯身口故
餘佛皆然化主闕意後當更論言加相者前加分中
口出音聲申手摩頂今此放光出聲為加何故不同
聖者善巧差別為化增物新敬理宜不一等為別化
何不彼處放光出聲而為加乎然十方佛為欲同此
盧舍那佛故於此中聲光加被盧舍那佛何不此中
口勸手摩令彼同乎釋言不得盧舍那佛與金剛藏
同在一會口勸手摩非顯奇異不顯法重故不為之
加請分者前直是加今加即請所以爾者前為與力
所以是加而未違請言已不說是故不請今加請者
以金剛藏前違不說今此加被正為使說故加即請
總相雖然於中義分亦有差別別相云何分別有二
一就能加身口分別光明之身是加非請所出音聲
是加是請以其音聲勸說故爾二就所加說聽分別
若望說者是加是請望其聽者加而非請亦可加被
為成於請不請於彼。
上來至此牒前舉後自下問答料簡待意何故問也
演說地法本為菩薩菩薩已請何故不說待佛請乎
下答為令諸佛加請增長大眾敬重法故。
經曰已下文別有二初明身加後明口加聲依光故
身加經中文別有五一釋迦放光普照十方二十方
諸佛放光照此三此大眾尋光見彼四彼大眾尋光
見此五光臺說偈應屬口加何故在此然所出聲口
加所攝今此正取能發聲業判屬身矣前中先明放
光之人第二明其發光之所第三明其光相差別人
謂釋迦釋迦是姓此翻名能牟尼是字此翻名滿故
雜心云身口意滿故曰牟尼今因此文料簡人語人
言在天名盧舍那若在人中名曰釋迦此言定謬前
道場會在於人中彰盧舍那今此天中亦言釋迦是
則不可人天定分人又說言釋迦是應盧舍那是真
此亦不然隨物所見莫不是應據實而論無不是真
如華嚴經名號品中諸佛名字一四天下凡有一萬
百億四天各別齊然一切世界類亦同爾釋迦盧舍
各是隨物萬中一號何可以二偏是真應人復說言
大乘之中名盧舍那小乘釋迦斥當一邊非盡道理
今此經中說言釋迦云何屬小然小乘中但云釋迦
不說盧舍名曰斥當何故然者釋據種姓小乘所見
盧舍那就德非小所知是故不論盧舍那者翻名淨
滿淨滿是德放毫光者是其第二發光之所何故此
放然佛一相備起多用何可定責又佛照諸得位菩
薩多用毫光今照十方諸說法人是得位者故從此
發放力明下明其所放光相差別於中略以五門分
別一定其文二八業分別三二身分別四八業二身
相對分別五以業配身言定文者就初釋迦所放光
中句別有八一放力光二阿僧祇光以為眷屬三普
照十方還住本處四惡道休息五魔宮不現六悉照
十方示現佛力七遍照十方諸說法者及菩薩眾八
成高臺言八業者始從覺業乃至請業前八句中初
之七句即前七業第五段文光臺說偈為第八業前
段之中第八句者何不名業業是作用光臺凝住是
故非業第二段文十方放光何不名業相同初段故
非別論第三第四彼此相見何故非業若取光照能
使見義說為第七示現之業第三第四直明大眾因
光相見故非別業言二身者一流星身二是日身就
<pb n="54"/>
初段中第三第六及第七句光照十方往來光體為
流星身第八句者是其日身餘之四句是光勢力非
光體故不說為身第二段者義同前判彼此相見亦
非光體所以不論第五段者日身作用更無別義故
不說身言業與身相對辨者於中略以四句分別相
則顯現第一句者業而非身所謂覺因伏止請業第
二句者身而非業所謂空中成大光臺第三句者亦
身亦業所謂卷舒及與敬示作用是業往來光體即
名為身第四句者非身非業所謂彼此二眾相見言
以八業配二身者就八業中卷舒敬示此之三種流
星身業第八請業是日身業覺因伏止通二身業。
論中有二一釋經中第一第二及第五段二一切處
下解釋第三第四段文前中有三一料簡釋迦同請
所以第二料簡聲光異常三分文解釋就初段中先
問後解何故如來放光同請是其問也此問釋迦同
請所以釋迦同請有何矛楯為此徵問前加分中身
口不同至此方同故為斯問釋迦如來何故放光同
餘佛請現通是總放光同請此二是別放光是身同
請是口以何義故就口徵問身不如是身加亦同略
不言耳有何所以但言同請不言同加今此文中宗
為成請故問請也是如來下對問辨釋釋意如何由
前不同身口不具今為具故身口宜同釋意雖然難
猶未遣等為具加何不前具今乃具乎此如後釋為
留身口此中起發故此具之文中初言是如來者是
釋迦也前意加者前金剛藏入三昧時承佛威神盧
舍那佛爾時與力名為意加未身口加異餘佛者異
餘十方金剛藏佛是故今欲具身口者是前未具異
餘佛故今為具加身口宜同問曰何故向前問中就
請徵問今此答中就加以答以此文中宗為明請故
就請問為以身口類同前意故就加答前意是加身
口同彼故云加也又復請義局在於口加通身口故
就加答問曰向前意業加時為力不足為相不具更
須身口釋曰力足加相不備起敬義缺故此具足問
曰若為同餘佛故身口須具前意加時何不即具至
此方為釋言此是聖者善巧一種三業兩處起發前
以意加起發十方金剛藏佛加今為發起諸佛加請
故留身口在此起發問曰向前三業備加今復為之
竟有何妨釋言不得前者若用常身口加不顯法重
若為放光說偈加被今則無宜用之起發是故不重
問曰等是三業起發何故先意身口在此釋有兩義
一強弱分別彼前加者專為與力今此加者為顯法
重以增眾敬意與力強是故先為身口外相顯法尊
重起敬義強故留在此二本末分別意是本故所以
先加身口是末所以在後問曰若意是根本故先為
加者前加分中何不如是先明口加釋言前意理實
先加但彼乘於顯加所為即便勸說故先明口第二
段中先問後釋何故不以常身口加此初問也何不
用彼隨化所見汎常身口以為加被乃用聲光而為
加乎下對釋之為重法者釋非常意不輕自者顯重
法相若自不輕云何重法由現勝通彰己德重名不
自輕重德之人為法加被法寧不重問曰若此聲光
加被便顯法者前加分中口勸手摩豈為輕法釋言
前雖不用聲光而十方佛去此極遠而能口勸申手
遙摩亦顯己力彰法重矣問曰若彼申手遙摩得顯
法重今此諸佛何不還爾釋言諸佛今於此處為同
化主盧舍那故不得類上問此化主何故不以口勸
手摩令彼同己此如前釋欲別為化增物新敬又此
化主同在會中口勸手摩非顯奇異是故不得口勸
手摩又問若此要同化主不異加者經初化主唯以
意加不用身口前金剛佛何故不同釋言彼為身口
表法諸佛以用身口加故人皆知是金剛藏佛即知
所為是金剛法為表法故不可全同第三文中初列
業身以為章門後依門釋先解八業業是用也八業
<pb n="55"/>
之中皆初列名次辨後帖言覺業者光能助益言因
業者光能出生卷舒業者光能修促卷入常者釋迦
如來常光一尋卷入此也還住本者為化悉周方還
本處今結集者為欲卷舒相對而辨故此明之言止
業者顯光利益言降伏者明光勢力言敬業者顯光
攝益言顯如來不思力者佛現己力令他敬也言示
現者明光顯照言請業者光能起發釋二身中言流
星者就喻以名往來業中業之體也往他方者辨釋
其相何故此身不以經帖以初二段八句文中第三
第六及第七句皆往十方文不一處不可別舉又此
文者八業之中先已舉竟故今不舉言日身者是前
兩段第八句中光臺體也就喻名之處空辨相如經
下帖何故舉經此文唯一易可標舉又前業中未曾
舉故今須舉帖一切處下論中第二解彼經中第三
第四彼此相見言一切處一時照者舉前顯後以前
第七示現業中於一切處一時照故眾相見聞如是
已下正明因光眾相見聞准此驗前非直相見亦得
相聞略不具論由佛光力故使十方見聞無礙是名
下結。
就口加中初問起發。
經中依此有六偈半外國經本唯有六偈初有偈半
是彼一偈餘五各一方言異故就此偈中四門分別
一教請分別前五偈半是其請說後之一偈是其教
說請彰法勝令人重敬教顯說真使眾深信信相云
何令眾咸知如來教說言雖寄傳金剛藏口皆是佛
教語必可信。
二加請分別別就初段五偈半中初三偈半亦加亦
請與力稱加勸說名請所言請者前兩偈半對彼說
者勸說名請其次一偈彰彼聽者得力堪聞為成其
請非請於彼以是義故前三偈半亦加亦請後之二
偈舉法利益為成其請不名為加以非人故。
三所嘆分別還就初段五偈半中前二偈半一向嘆
人後之兩偈一向嘆法第三一偈人法雙嘆為明眾
堪是嘆人也即顯地法聞持利益是嘆法也與上同
矣。
四隨文辨釋初兩偈半嘆說者中前一偈半諸佛作
加後之一偈顯加所為前中文義重別有四一者作
加二天人上三者諸佛四無等等乃至法生此之四
重次第相釋然此乃是義之次第非文次第意為作
加以加為始加者是誰謂天人上誰得為上所謂諸
佛佛有何義而得為上謂具四種法王義也何者四
義一自在勝不為他屈二者力勝能摧伏他三眷屬
勝輔弼豪強四種姓勝籍胄尊高初無等等功德如
空是自在勝無等等者是慧解脫功德如空是心解
脫力無畏等是力勝也十力力體無畏神通是其力
用用四無畏摧伏外道用勝神通破壞魔怨如佛初
成神力降魔今言十力無畏等者舉力無畏等取神
通無量眾首是眷屬勝佛多眾中為上首也釋迦法
生是種姓勝如來應身釋姓中生真身從於如法中
出。
加所為中初勸承力明其加相與加分中口加相同
下為開等明加所為與前加分加所為同初言為開
法王藏者總明所為此乃順於外國人語若順此方
應言法王為開藏也故下論中還依此言諸佛法王
為開法藏是故作加藏者是其字義兩藏諸地上等
顯前義藏分別地義顯前字藏。
第三偈中義有兩兼一是嘆人明其聽者得力堪聞
此即成上解脫月請解脫前言佛力加故令人信解
故今加被令人堪聞成彼請也二是嘆法法益有三
謂聞時益修行時益轉生時益此偈明法聞時益也
益相云何謂佛加被令人堪聞若爾便是嘆佛利益
何關嘆法釋言從本故言嘆法其義云何若法非勝
諸佛終不為法與加以法勝故諸佛為法加人堪聞
<pb n="56"/>
佛加堪聞還由法勝是故就本名嘆法益。
其次一偈明修時益修益有二謂因與果諸地無垢
漸次滿足是其因也證心離染名淨無垢教行漸成
名漸次滿餘是果也十力果用修會名證菩提果體
尅就云成。
次下一偈轉生時益由法勝資現聞信者轉生餘道
亦常得聞偈中上半明得聞處下半彰其聞之分齊
處謂龍界及長壽天就此難處彰得聞經顯非難處
一切盡聞言雖在者謂生難處而得聞經辨失兼得
故云雖在言大海者此文不足准下論釋應言大海
龍世界中以偈迮故不具論之龍宮有經故就此處
以彰得聞劫盡火中其言顛倒而復不足若正應言
火劫盡中若具應言火劫盡時在光音中亦以偈迮
略不具論光音是其第二禪天彼免火災故得聞經
然災有三謂火水風火災最下盡於初禪水災為次
及第二禪風災為極及第三禪此三災時隨可免處
皆得聞經但今偈迮就下言耳若具應言火劫盡時
光音等中水劫盡時淨天等中風劫盡時在於福受
福生等中皆得聞經故下論言光音天等所謂等於
淨天等也問曰色界云何得聞長壽諸天曾從佛聞
為之說故問曰無色為得聞不菩薩在彼理實應聞
但今隨相彼無形色絕於聽受不彰聞也決定無疑
必得聞者十信已上於地無疑名決定信彼定聞經
故云必得。
第六一偈教依三漸宣說地法觀證修行是三漸次
始心簡擇名之為觀得實云證證心清淨緣起成德
說為修行如金清淨為莊嚴具此三不頓故云漸次
諸地勝道是觀漸次入住展轉是證漸次無量行境
是修漸次第三漸次而演說者教金剛藏於向觀等
漸次說也觀中諸地舉其位分智者所謂聞思修等
三慧智也漸增名勝虗通曰道此舉觀體略無漸相
以第三句漸次之言對之方顯第二句中入是證始
住是證次展轉是終此初中後是漸次相無量行者
真識之心隨熏成德廣而難計名無量行行門各異
名行境界此舉修體亦無漸相對第三句漸相方顯。

<sarticle>十地義記卷第二末</sarticle>

下以論解前兩偈半一處釋之於中初先明其加相
次顯加意後釋其文。
明加相中是初二偈牒舉經文依此經文有兩偈半
外國經本唯是兩偈今依胡本故云二偈顯能加者
是前偈中諸佛無等乃至天人加所為者是後偈中
為開已下三句之文言此二者雙牒前二加示現者
此文是倒若正應言示現加也前偈之中云言作加
後偈之中勸承佛力正是作加舉能舉為為示作加
名示現加。
次顯加意先問後釋何義問也義是所以前加分中
諸佛已為說地故加今以何義重復為加下對釋之
釋意云何為顯法勝令金剛說是故為加文中噵言
請非尊者法非殊勝聖者不說是返言耳若正應言
請是尊者法是殊勝聖者宣說此明請人非佛尊者
不顯法勝聖金剛藏不肯宣說良以請人是佛尊者
顯法殊勝令眾重敬故金剛藏方肯宣說問曰向問
加之所以今正應言加非尊者聖者不說今何故言
請非尊者釋言此加為成其請是故問加就請以答
問曰若此為成請者何不直請乃為加乎釋言不加
則不成請所以為加是義云何若佛不加無由得顯
說者堪說為顯堪說是故須加。
下依文釋前一偈半一處釋之就中初先依文正解
作加總下總別分別文相如何偈有四重廣如上辨
今釋後三初一作加略不論之解天人中云何初偈
顯能加者徵問起發偈言已下舉偈對顯解諸佛中
<pb n="57"/>
何者天上徵前起後謂諸佛下舉偈對顯下釋無等
乃至法王文別有四一徵前顯後此何義者是徵前
也問此諸佛有何德義為天人上法王義者是顯後
也以有王義故得為上二徵總開別云何知者是徵
總也具四義者是開別也三隨別列名謂自在等借
世人王四種之義以顯佛德自在勝者不為他制言
力勝者力能摧他眷屬勝者輔弼豪強種姓勝者籍
胄尊高四何者下隨名解釋解自在中初辨其相云
何知下就文以顯何故已下重復分別前中初先徵
問起發於煩惱等對問辨釋釋中有二第一對障以
明自在於煩惱等是自在處二障之義廣如別章此
應具論今此所辨五住性結為煩惱障能染心故事
中無知名為智障能障一切差別智故得解脫者是
自在德斷煩惱障心得解脫斷除智障慧得解脫言
自在者自在名我障礙既除進任由己故曰自在第
二就人以明自在彼者彼前諸佛法王於此處者於
前煩惱智障處也心智無礙就人明前解脫義也心
無礙者離煩惱障心解脫也智無礙者遠離智障慧
解脫也隨意所受無上樂者就人明前自在義也羈
礙則苦出纏為樂樂之窮極名無上樂障礙既除樂
隨心取故曰隨意以隨意故名為自在上來辨相次
就文顯此云何知徵前起後偈言已下舉經對顯無
等舉經謂一切智是慧解脫經論不定或時宣說第
一義智以為一切世諦之智名一切種今此文中第
一義智名心解脫世諦之智名一切智與地持同以
知一切差別法故下明心脫復如舉經前已明智今
更顯心故稱為復心體無垢淨若虗空故名如空下
釋其相世法不染明離愛也無明習滅明除癡也癡
愛俱亡名心解脫問曰經說斷癡慧明滅愛心脫今
此何故除癡除愛同為心脫釋言二脫義有兩種一
以緣中無染之心為心解脫照理之智為慧解脫斯
則心脫斷除見愛慧脫滅癡二以真識出離塵染說
為心脫事中照用為慧解脫此則心脫離癡離愛慧
解脫者除事無知餘經所說就彼初門是故說言斷
癡慧明滅愛心脫此就後門故離事中無知闇障為
慧解脫除斷癡愛為心解脫有難解者下重分別無
等牒經佛比餘生彼非等者彰其過下等者牒經此
彼等者明其上齊謂此釋迦比餘諸佛真體不殊故
云身等何故已下問答料簡何故不但說其無等而
復云等示等覺者示佛等於諸佛正覺以諸賢聖望
於下地皆名無等未必上齊故須明等顯上齊也解
力勝中初問答辨相云何知下就文以顯前中先問
具十力下對問辨釋具十力者是其力體能伏邪下
是其力用用有二種一是無畏能伏外道二是神通
能摧眾魔如佛初成以勝神通降眾魔等能伏邪智
是初用也壞魔怨者是後用也下就文顯此云何知
徵前起後偈言已下舉經對顯言十力者帖前具力
言無畏者帖伏邪智下言等者等取神通帖壞魔怨
解眷屬中初問答辨相此云何下就文以顯彼菩薩
下重復分別前中初問具攝菩薩聲聞眾者對問辨
釋謂佛攝彼菩薩聲聞以為眷屬兩眾齊攝是故云
具下就文顯此云何知徵前起後偈言已下舉經對
顯下重分別言彼菩薩是初眾者是其經初所列眾
也無量舉經阿僧祇者依華嚴經無量僧祗各是一
數今以僧祇解釋無量借名顯矣解種姓中還初辨
相先問後答云何知下就文以顯下重分別先解釋
迦何故唯嘆此佛種者諸佛種姓各別不同今此偈
中偏言釋姓何故不舉餘佛種姓以現見者以其釋
迦此土現見是故偏舉餘不現見故隱不論下釋法
生復法為家非但生者佛有法身法家中生非唯生
身父母家出如法住者出其法家謂在真如法中住
也亦可諸佛依法而住故曰如法上來釋文。
自下第二分定總別於中先辨總別之相後隨文釋
<pb n="58"/>
此初偈中義別四重備如上辨一者作加二天人上
三者諸佛四法王四義此四相對有三總別作加為
總餘三為別是第一對除却作加天人為總餘二為
別是第二對廢却天人諸佛為總法王四義以之為
別是第三對具應如是但今論家明前兩對第三一
對略不具辨下次釋文文中先明初對總別加是總
者彰總異別此初偈意正為作加故說為總加有二
下彰別異總先舉二數下辨其相身加列名彼天人
上是佛如來相好之形故說為身就身辨加故曰身
加作加之中備此身加是以言具依法身者釋顯其
相諸佛色身為功德法之所依止故名法身就身辨
加故說為依果加列名諸佛無等乃至法生是佛果
德故名為果具加同前證佛果者釋顯其相依前報
身修成佛德名證佛果此二句中以後類前齊應言
依略不云耳問曰何故天人上者說之為身佛及四
義說為果乎通釋義齊但今就化天人上報未成佛
時相好已具非得佛時方始有故不名為果佛及四
義依彼身上方便修成故說為果釋姓亦非證果始
有從多名果下以天人對彼諸佛法王四義以辨總
別言天人上亦總別者望彼作加說之為別為成加
故望佛四義說以為總言餘別者佛及四義人法雖
異對天人故通說為別。
釋所為中初先問答略顯其相云何所為是其問也
下答顯相此菩薩者是所加人金剛藏也彼諸佛下
明能加佛為法加也諸佛法王釋顯偈中法王言也
開法藏者釋顯偈中為開藏也所言義者釋顯偈中
諸地上行分別地義言故加者即是偈中勸承力也
下舉偈論釋於中先解下之兩句初之一句迴在後
釋第二一句略而不解偈前顯故前中初言嘆藏有
二略舉其數就所開藏明其諸地上妙行等名之為
嘆嘆中隨別詮旨分二次列其名義藏地體字藏地
教下釋其相解義藏中先問起發偈言已下舉經對
問行者已下次第辨釋行謂助者是三道中助道行
也妙謂智者是證道也上謂神力不住道也染淨無
礙故云神力如是顯下結前三行深結前助助能窮
實故說為深妙結前證勝結不住釋字藏中初問起
發偈言已下舉偈對問下釋其相分別牒經說十差
者解分別義十地之中行相殊分故曰差別口音宣
唱名之為說此偈已下解釋初句此偈何故顯承佛
力徵問如來勸承之意下釋其相或有眾生生輕慢
者眾生起慢不定名或疑佛不及金剛藏故名為輕
慢言自不能請他說者彰輕慢相諸佛同請金剛藏
說似自不能為遮此者為遮眾生輕慢意故勸承力
也。
嘆法益中初結前生後對文指斥標列其名如是請
已是結前也上加令說名之為請次顯已下是生後
也於中已下對文指也聞時已下是列名也聞時益
者以法勝故佛加得聞此之得聞是法利益修行益
者依法修行能有所成彰法利益非是就人得果名
益轉生益者轉此身已生餘道中亦得聞經即以得
聞為法利益三中修行就證辨益聞及轉生就教彰
益然彼修行所成為益聞及轉生指文為益下舉經
文次第解之。
解聞益中初問起發下舉偈論釋聞持牒經佛力加
者由佛加故令菩薩聞是名下結。
修行益中初問起發下舉偈論釋漸次滿者解第二
句因修成地故名為滿滿之不頓稱曰漸次言十地
者解初句中諸地言也無垢之言略不解釋此前成
因下明得果自得十力是其果用得猶證也契之在
已故云自得成菩提者是其果體成猶得矣然此偈
中十力云得菩提說成文綺互耳是名下結。
轉生益中初問起發下舉偈論釋解初半中有略有
廣善惡道難必得聞經是其略也龍為惡道是畜生
<pb n="59"/>
難光音天等以為善道長壽天難雖在此難必得聞
經龍世界下是其廣也龍世界者解大海也言長壽
者是長壽龍龍宮有經故偏舉之言亦聞者當聞類
現是故言亦下解善道言雖在者色界難處猶得聞
經失而兼得故云雖在光音等者舉光音天等餘三
禪四禪天也三災起時二禪免火三禪免水四禪免
風故隨所在皆得聞經釋後半中初先疑問答相不
普後為定問推之在信文相可知如是顯下釋佛教
說初先結前牒上舉後對文指斥以為起發如是請
已是結前也上言分別是牒上也說有三漸是舉後
也。
第六偈教是指斥也下舉偈論釋先解偈文如是教
下釋其偈意前中先解第一第二及第四句此三同
明漸次法體故一處釋何者三漸徵問起發觀證修
行列其名字觀謂觀解依解得法說之為證依法成
德名為修行此三位別解行名觀故上說為觀分時
中初地名證故上說為證始終等二地已上名為修
行故上說為修始終等若隨地別一一地中初入名
觀住地名證地滿名修據實此三各有漸次皆通始
終今此所辨據第三門是故三種皆有漸次第一已
下對文指斥謂向三句皆是說於漸次法體諸地勝
下隨文解釋先解初句明觀漸次諸地勝道牒舉經
文言謂十地勝智道者斥其觀體說此十地若觀若
依能生地者彰其漸義初入名觀正住名依地中滿
足能起後地故曰能生此三皆是觀中漸次入者已
下釋第二句明證漸次於中亦有初中後別入者入
地是證之始住者未轉是證之次當分自成未能入
後故言未轉轉者地地轉所住處是證之終地中滿
足進入後地名轉住處行者已下釋第四句明修漸
次於中亦有初中後別行者舉經入住轉成釋行漸
也行依證起故約證中入住展轉三時次第以顯行
漸境者舉經此行種種異行境者明向行中德別無
量故云種種分齊差殊名異行境漸者已下釋第三
句明漸次相漸者舉經次第指斥觀證修行各別漸
成故云次第說者舉經言授與者依漸而說授與眾
生。
上來釋偈如是教下釋教所以先問後解如是教說
何義故者依外國語順此應言以何義故如是教說
是教異上菩薩啟請是故須問言因如來生後信者
生下廣中大眾信也言雖寄傳金剛藏口皆是佛教
是故可信。
觀察已下是請分中第二大段示言分齊令眾正知
就此經中初集經者明金剛藏將說之相并顯說意
後正明其所說偈辭就前文中初示說相觀察表說
內心照察名之為觀亦可目⿰目丐說之為觀顯己無偏
故觀十方下明說意說意有二一令眾悅二生眾信
敬令大眾重增踊悅是初意也悅者是喜悅盛名踊
前金剛藏酬解脫月初請之時已令眾悅今復使悅
故名為重過前曰增前何故悅前悅有二一金剛藏
說偈自顯有智堪說拂遣大眾何因之疑二說偈彰
己不畏此眾不堪聽聞拂去大眾何緣之疑是故歡
悅此亦有二一說前五偈彰實出言唯深是樂所以
歡悅二說後五偈許為宣示得聞在今是以歡悅深
生正信是第二意由說此偈知實出言說但在因不
惑所說故名正信。
下舉偈辭依此有其十一行半外國本中其唯十偈
初一行半是彼一偈次有兩行復是一偈餘八各一
通合有十增減多少方別故爾就此文中初六偈半
明其義大後五說大今就此二四句各別一定其名
二辨體相三明可說不可說義四隨文解釋。
義大悅者當法立稱正名義大所以名義深故稱大
言踊悅者約就所生以立其名彰此義大能生眾喜
故云踊悅言說大者當教立稱正名為說大則從於
<pb n="60"/>
所詮為目以說深義故名說大踊悅同前。
名字可爾體相云何今此地經宗要有四一是言教
二是可說教道之行三是可顯證道之行四是證道
可表地法就此四中初之兩門合為說大以行依言
成言依行發故合為說後之二種合為義大以證依
法成法由證顯故合為義體相如是。
所言可說不可說者先就義論次就說辨後就義說
相對分別然彼義大亦有可說不可說義相狀如何
釋有五義第一可以總相玄標名為可說故金剛藏
以前五偈顯示義大不可以說相指斥示人名不可
說是故得云言說不及如空鳥跡風畫處等可以玄
談名為可說不可即相指以示人名不可說此亦如
是第二可以拂相顯示名為可說不可相論名不可
說何故如是地法是其離名相法還道地法不可說
聞言當彼法名為說地若言地實可說可聞言乖彼
法則不名說第三可以況詮顯示名為可說故下以
彼因分顯之不可直詮名不可說第四可以自體真
法互相顯現名為可說如此文中以彼佛德類顯地
實又上文中云此地法是誰境界是智境界此亦以
其自體真智顯示真法故名可說不可以彼情相顯
之名不可說第五情實相對分別就情望真情外有
真可以談論名為可說據真望情真外無情用何起
名而得說真是以無說此五同就義大以論說大如
何就說大中亦有可說不可說義起修在緣可以就
緣即相顯示名為可說修中之實性出名言名不可
說故彌勒云種姓麤相我已略說諸餘實義唯佛知
也次就二大相對而辨說大之法一向可說義大之
體一向叵說此乃就彼修證時語證義之時證外無
名用何詮表是故無說說大據修修未證如行外猶
有名相可得用之顯修名為可說。
下次釋文文中分二依此經本初六偈半明其義大
後五說大就義大中復分為二初三偈半顯其佛法
微妙離相下有三偈舉彼佛法顯地出言今為明地
何須顯彼佛法微妙以地在因辨深義隱佛法在果
彰深義顯故明佛法顯地深微因之與果高下天殊
云何相顯然此雖復隨人高下法體不別其猶虗空
結尺分十十即是空地法像此故得相顯前佛法中
初一偈半直彰法微後之兩偈出微體相謂二涅槃
就明微中重別有四一者是微二難知聖道三非分
別乃至難得四無垢濁乃至不生此等次第因前起
後以後成前微者是總微猶深也何故名微微者所
謂難知聖道此是微相故以斯言成前微義是義云
何人多釋言難知叵說聖道難證論釋不爾依下論
文難知之中即具二種難證難說明審難知非唯難
說又復論文解釋說微結言聖道名為甚微故知聖
道非唯難證當知俱通然彼難知正顯微相聖道是
其微之法體未欲辨體舉以就之明難知也彼道難
說及難證得故曰難知難證難說相猶未顯非分別
下轉復釋成非別離念彰說難知言難得者明證難
知非分別者出過世人分別境界以行深故言離念
者自體無念以無緣故以非分別而復離念是故難
說亦可此微不同陰等所分別法名非分別言離念
者不同取情言難得者難可證得難得猶隱無濁已
下轉以釋成於中有四初無垢濁觀解清淨二智行
處行證契真所言智者是諸佛也復言智者是佛智
也言行處者佛智行於第一義處三自性滅體性清
淨淨非始有是故名常四不滅不生德用自在用興
法界名為不滅妙寂離相稱曰不生上雖言微微體
未出。
故下兩偈出微體相謂同不同二涅槃也初有兩句
是其同相後一偈半是不同相初同相中自體空者
明智體空有不二下顯其空相言其有者空非斷滅
言不二者空非智外言不盡者空非滅智不同涅槃
<pb n="61"/>
有其二種一何處脫謂離諸趣趣謂六道超絕名離
二云何脫出其德體就中有五一觀解入如所謂等
同涅槃相也此觀涅槃如相一味世法同爾故云等
同二對治離障治必階漸非定姓終故言非初亦非
中後此論其果淨在窮終不得說言非初中後今乃
據果返談昔因因時不頓是故說言非初中後下三
明其體德圓備所謂般若法身解脫非言辭說是其
波若不同二乘從聲得悟故云非說出過三世是其
法身常故出矣其相如空是其解脫自體無礙非縛
得脫故曰如空。
定滅已下舉前佛法顯地離言於中三偈初偈舉前
二種涅槃以類地法次一正明地難說聞後一以喻
況難說聞前中初半牒前佛法寂滅出言下半顯地
難說難聞定者牒前同相涅槃滅牒不同此二皆是
如來證知名佛所行言說不及牒前微難乃至不生
深微義也地同彼法故曰如是以同彼故非可陳聽
名難說聞。
第二偈中上半明其難之所以下半正顯難說難聞
前中初句對前顯出言離念者不同思慧離心道者
不同第四報生識智上違請中明出四心今此何故
無聞及修釋言四中前二是解後二是行就解之中
聞劣思勝行中修劣識智是勝今此文中就勝彰出
劣不待言以偈迮故不具論之下第二句就勝彰妙
起佛境者如是藏法是佛境界觀佛境界而起地智
是故名為智起佛境下半偈中非陰界等舉對返顯
明法難說以不同於陰等可說明知難言陰界入等
如上分別彼是名相可以言論地法不同故不可說
心意不及彰法難聞心謂耳識意是意識耳識絕聽
意斷思量何易可聞。
第三偈中上半為喻後半是合鳥足喻說鳥跡喻彼
差別十地空喻證體空為跡處故難可見平等證體
說為十故十難說聞故曰如是後之五偈解釋之際
別當分處。
論中有二一釋經家所辨說相及解說意第二踊悅
有二已下分文解釋前中先解觀察說相何故問也
問意有二一問觀察二問觀十方此義云何前嘿待
請請相既備正應即說何故觀察又觀一方觀相便
足何勞具觀下別釋之示無我慢釋答初問何者是
慢云何示無前佛菩薩相與同請若當不說即是我
慢自高難勸觀察現說顯己非慢名曰示無亦可自
高不顧眾生名之為慢觀察誘接稱曰示無無偏心
者釋答後問為顯十方等為無偏故須具觀欲令已
下解釋說意於中有二一總舉經文略述說意欲令
大眾增悅生信是舉經也是故說者略述經家明說
意也二示說下解釋其文先解生信後釋踊悅何故
經中先明增悅後明生信論先解信後釋悅乎增悅
正是說偈之意為就悅中開判偈文故迴後釋示說
正地乃至堪受解生信也示謂顯示顯後五偈說大
之法名為示說顯前義大名示正地以前十偈示說
正地故增聞者正信之心堪受義也踊悅牒經心不
濁者謂眾聞地深妙殊勝歡喜踊悅愛樂攝受無不
欲濁故稱不濁以無濁故名曰心清。
悅有二下解釋偈文先舉二數次列兩名并解二種
踊悅所以義大列名為得義者是悅所以說大列名
因此說大能得義者是悅所以由說得義是故生悅
下隨文釋。
解義大中文別有五初言前五顯義大者指斥其文
二云何義下總解義大三何者深下隨文廣釋四此
中深故示義大下總結義大五何故我復說此已下
論主義取金剛藏意彰說所為為誡大眾令離五過
前二可知第三廣中先問後釋何者深義是其問也
偈言已下隨文廣釋初之偈半明道深微一處論之
於中先解微是總下總別分別前中依偈義別四重
<pb n="62"/>
備如上辨初之三重一處解之無濁已下第四重法
在後別論解前三中先舉偈文下以論釋論中初有
二問兩答顯其偈意云何微下正解偈文意有何隱
而須顯乎然此偈中意為顯地而說佛法言與意乖
故須就言以會其意二問答中初一問答正顯偈意
後一問答引說證成此依何義是其初問依猶為也
亦曰據也此說佛法依為何義下答依地菩薩十地
用智為體名為智地雖說佛法宗為顯此名依智地
云何知依是第二問徵前起後尋其言相但說佛法
云何得知依於智地下答證成上來依地舉前類後
前本分中略說十地及其請中亦請十地以彼類此
明今依地後復所說亦依地者舉後類前下廣說中
亦說十地明此依地第四偈言智起佛境即就此文
舉以證成此十偈中第四偈言智起佛境明知此中
說依智地上來顯意下解偈文經有三重次第釋之
解初重中微者牒經云何微問偈言已下舉別顯成
第二重中先解難知後釋聖道解難知中初二問答
正解難知是故已下結別成總就正解中初一問答
明說難知文相易解後一問答明證難知復云何難
是其問也前已釋竟今此重徵是以言復下答明難
大聖道者舉聖顯難人謂此言已解聖道聖道之言
在後別釋今舉聖道顯難知中難證義也以是大聖
所行之道非餘能會故難證知大聖是佛辨聖成難
聖是佛故其道難證上來正解是故已下結別成總
以總微中開出是難故就難知結成總微下解聖道
先釋後結道是因者返舉昔因不欲明因果從因來
是故舉之此言與下非初中後前中後取其言相似
果無先後返舉昔因是故說言前中後取此亦如是
修行此道能到聖處從因至果果是聖處向前因道
到聖處時名為聖道如彼因中所有四眼至佛之時
名為佛眼為彰果微不異因微故說因道到果聖處
名為聖道故言下結今此正應結其聖道以何義故
通結難知以前文中解難知竟結成總微未結難知
故此結之前釋難知得結微義今解聖道何故不然
以彼難知是微義故聖道雖復是微法體而非微義
故不結微亦可此言正結聖道難知之言相隨而來
論文上下此例大多微有二下釋第三重非分別等
於中有三一牒前起後就前總微開其說證以為章
門說微是前說時難知說難知故名為說微證微是
前證時難知證難知故名為證微微極名甚二如是
下牒前指後如向二微非分別下次第顯之三何故
難下釋後成前於中先解非別離念成前說微後釋
難得成上證微前中有四初言何故復難知者徵前
起後難知之言前已釋竟今更重徵故言何故復難
知也二偈言下舉經對顯三釋偈文非分別者牒舉
經文離分別者出過世人分別境界離念牒經智體
無念緣觀心滅亦可前離分別之心所緣境界陰界
入等體無念者微體離於能緣念也四如是下牒彼
聖道結成說微如是聖道以非分別離於念故名為
說微。
釋難得中句別有三初何故者徵問起發前釋說微
微前難知以非分別離念釋成今此當相問其難得
文左右耳齊類皆得二難得下舉經解釋以難證故
名為難得三是名下就彼難得結成證微何故復下
解第四重成前難得初徵前起後難得之義前已釋
竟今更重徵故言何故復難得也次舉經對問下以
論釋文別有三一釋偈文二觀微下以微結別成總
難得三不同下寄對顯異成前微義前中次第依文
解釋無濁牒經無無明者當相釋之實觀明了故無
癡濁有無明雜名為濁者舉對返釋世間妄智體雜
癡闇故名為濁智行處者牒舉偈文下釋之中解智
行處智者兩字略不釋之文有六句前三正解智行
處義後三重顯自證知者是第一句解智行義如來
<pb n="63"/>
藏性是其自體智得己體名自證知言自證知依彼
生者是第二句解行處也即體真智還依體生故名
彼體為智行處對此智故說理為彼即理起智名曰
依生見實義者是第三句解其智也智照真性名見
實義下三重顯增上善解顯前初句妄智外緣不得
法實不名善解真慧自知內證法實方名善解解勝
名上增上善寂顯前第二依彼生也妄智外緣紛動
不寂今此真智即理而生還照自體非異分別名為
善寂復有世智隨聞明了返顯第三見實義也世間
智慧依教而知名隨聞了出世真智不同於彼故見
實義自性常寂牒舉偈文性離煩惱解自性滅悟實
本淨無染可除故云性離非先有染後時離者解常
寂滅先染後淨名為無常本淨不變寂之常也不滅
牒經非一往者寂而常用為不捨者明不滅意不生
牒經言出世者明用常寂寂不同相名出世間言如
是智不住世間涅槃中者謂此微智用隨有故不住
涅槃離相寂故不住世間如是觀下是第二段以微
結別成總難得觀行甚微結無垢濁觀謂解也依止
甚微結智行處理為行依名為依止清淨甚微結自
性滅本性無染名為清淨功德甚微結不滅不生無
礙之功殊勝名德此四皆是微中之別故並稱微微
中之極故名為甚此前四句以微結別故言難者成
總難得不同已下是第三段寄對顯異成前微義通
則此四皆過凡夫出於二乘但今初一別世三昧次
有二微顯異外道後之一門彰別二乘第一不同世
三昧者觀行甚微出過三界八禪定也以彼未離無
明濁故第二第三不同外道自言尊者外道多用無
想滅心以為所尊尊出己情不依道理故曰自言第
二甚微智德不同智德契真非絕心慮不同外道滅
心為尊第三清淨斷德不同自性常寂非先有染後
斷為淨不同無想滅心為淨以斯兩義不同彼尊第
四不同聲聞等者功德甚微寂用無礙不同二乘捨
相住寂若當雙對凡夫二乘不生別凡不滅異小但
此文中綺互辨異前三別凡此過二乘。
上來第一隨文廣釋自下第二總別分別言此偈中
微是總者謂前所釋偈半文中初微總也說證二微
是其別也復顯難下就難得中分定總別難得之中
兩重辨釋一者直顯二者復顯前言難者難可證得
是其直顯以無濁等釋成難得是其復顯今就復顯
分其總別故今說言復顯難得得微總者望無濁等
說為總也餘四別者無濁等四是其別也。
上來廣明佛法深微下出微體言此微智復何相者
徵前起後前釋微義今更重徵出其微體故言微智
復何相也次舉偈對問下以論釋於中有四一開章
門二廣辨釋三如是說已釋竟總結四空是總下總
別分別。
前開章中是智有二牒總開別謂前微智體相有二
非是標相同與不同列其名也同者猶是性淨涅槃
不同猶是方便涅槃涅槃之義廣如別章智體空寂
說為同相智德差別名不同相其猶世間色等法空
名為同相有相差別名為不同涅槃亦爾若如是者
空是理相云何說之為涅槃乎釋言諸法門別有二
一分相門理事各別二攝相門諸法同體互相集成
涅槃為門統攝諸法無不入中如是一切今據後門
故攝智空同為涅槃。
第二釋中先解同相是中同者牒舉前門次釋後結
釋中先解自體本空此自體空論名同相有二問答
釋此同相初一問答解釋相義後一問答解釋同義
云何相者是初門也色等法空皆名同相今言相者
是何等相下答顯之彼智相者明今所說是智體相
非餘色等一切法相偈言自空舉經顯成智自空者
就智指斥明智體空非餘空故得為智相以此文驗
人言微智是其因道同不同相是果德者其言定謬
<pb n="64"/>
云何同者是第二問問彼智相云何名同下答顯之
一切法如說自空者釋有兩義一就捨相觀入以論
本有妄想心外見法不知彼法是心有故隨法論空
空不即心後知諸法但是心有就法辨空寧不即心
二就實以解恒沙佛法是智自體恒沙法如寧復異
智故諸法如說自體空下次解釋有不二等文別有
四一返問辨非二云何下順問彰是三顯離下釋是
異非四有二下會其別文以歸一義前中三句別顯
經文可如是取如兔角者此對其有返為定問可如
是者疑定之辭可得定取空是斷無如兔角耶為當
不同未敢專定故云可得如是取耶言不也者答以
辨非明空非斷不同兔角言異此智有異空者此對
不二返為定問可得取空智外別有名智空耶為當
不然言不也者答以辨非明空即智不同緣照所觀
外空彼此自體彼此滅者此對不盡返為定問可得
定取彼智此空各有自體滅於彼智為此空耶為當
不然言不也者答以辨非明即智空空非滅智云何
取下是第二段順問彰是云何問也上來所問皆言
不也當云何取下答教取謂有不二不盡取也言其
有者不同兔角言不二者明非智外言不盡者顯非
彼此滅智為空空相正爾當如是取此句已下是其
第三釋是異非離三攝者離前三種邪空攝也離謗
攝者以是有故離謗無攝離異攝者以不二故離異
智攝離盡攝者以不盡故離盡滅攝有二頌下是其
第四會於別文以歸一義就中先舉二頌之文次會
為一後釋定義有二頌者此華嚴經佛去世後文隱
龍宮後因龍樹入海誦出傳之在世至於論主作論
釋時世傳有二一頌言有一頌言定故有兩誦兩誦
雖殊同明有者會定為有若非實有不得言定會有
為定云何定下別釋定義定滅惱者以定無惱故稱
為定而體是有上來廣釋是名下結。
釋不同中文別有二一問答總顯云何不同是其問
也淨相解脫是總顯也方便涅槃除染得淨名為淨
相二別解釋別中有三一略舉數二雙問起發何處
解脫問其脫處云何解脫問其脫體三釋其相何處
脫者牒上初問離諸趣者舉偈對問諸道解脫總釋
其相道謂地獄乃至人天超絕名脫遠離已下別以
釋之煩惱道緣業是道因生是道果此皆離也云何
脫者牒第二問下解有二一隨文釋二如是觀下次
第結之前中有五五中初一觀解平等第二顯其對
治出障後三彰其德體圓備。
就前觀中等同涅槃牒舉偈文世間涅槃平等攝者
釋等同也世及涅槃如性不殊故名等同觀心納法
名為攝取非如聲聞一向背者寄對顯異二乘不悟
法體空故棄世趣寂佛證平等見法即空不以滅法
方為空故不離不生故曰非如。
就釋第二對治之中應先明其斷結之義廣如別章
然後釋文文別有三一返問辨非初言此盡為初後
者返為定問此前微智盡漏之時為定初斷為定中
後問意如是然此微智乃是真證非對治道云何問
言此智盡漏為初中後此雖不同緣照對治無礙斷
障而是證除亦名盡漏故得為問非初智下對問辨
非非初智斷非中後者非初獨斷中後亦然三時通
取方能盡結據果論斷斷唯在後返舉昔因故言非
初非中後也二偈言下舉經帖成三順問彰是云何
問也如燈炎下答以彰是言如燈炎非唯初中後前
中後取者依如毗曇一念有燒始終方盡治結同然
若依成實一念不燒相續方燃治結亦爾若依大乘
慧心明勝一念能斷故經說言念念具足一切助道
於一念中尚能具足一切道品何有不能斷除煩惱
但續始終方盡究竟故今說言前中後取如義正知
名為取也。
下三即是涅槃三事波若法身及與解脫對前煩惱
<pb n="65"/>
及業生故說此三事慧對煩惱法身對生解脫對業
釋波若中文別有三一返問辨非初言可同他音聲
觀是返問也聲聞從他聞聲悟解今此波若可同彼
耶言不也者答以辨非二云何觀下順問彰是云何
問也偈言已下舉偈彰是三離語言者釋是異非明
其波若證實離言不同聲觀釋法身中句別有四一
返問辨非可同世智依世間者是返問也生滅世智
依於無常五陰之身微智所依真實法身可同彼耶
言不也者答以辨非二順問彰是云何依者向雖言
不不相未顯依義云何偈言已下舉偈彰是三釋是
異非轉依常身是釋是也本在因中無常心意依無
常身此已斷除名轉依止轉猶離矣今得常智依常
法身此為明身約智顯之非如已下是異非也非如
無常心意識等依止無常因緣法者陰從緣集稱因
緣法而是生滅故曰無常常身異彼稱曰非如四引
經證成如修多羅者如華嚴經涅槃經等一切皆說
佛身常也釋解脫中文別有三一返問辨非可同二
乘有障脫者是返問也如彼小乘未窮法空故有障
對除已得脫今此所說可同彼耶言不也者答以顯
非二順問彰是云何問也偈言已下舉偈彰是三釋
是異非無惱礙者自體清淨非有障礙除為脫也若
爾與前同相何別釋言同相是其體空今明行德契
合法實悟本無縛名為解脫猶非同相。
上來廣釋如是已下第二重結如是觀智結上初句
世間涅槃平等攝取此觀解也如是斷者結上第二
如上所明非初中後是斷煩惱如是觀觀結上第三
如上所明非音聲觀是其真觀初一觀字是牒前文
後一觀字是其結也今此言觀與初何別釋言初觀
是其觀解今此觀者是其觀行證如實慧名為觀矣
依止依止結上第四如上所說依正常身是真依止
如是解脫得解脫者結上第五如上所說如空解脫
是真解脫後三何故重牒結者以前文中辨後三德
對妄顯真故須牒真就以結之。
上來廣釋如是說已第三總結。
自下第四總別分別先就同相辨定總別空是總者
自體空中攝後三義故名為總三空別者有不二等
空中分異名為別也下就不同以分總別解脫總者
是前文中離諸趣也備具諸德方離諸趣故名為總
五是別者後之五句離趣德中隨別開分故名為別
上來廣明佛法深微下以佛法類顯地實於中三偈
義如上判就此偈中先舉後釋此偈云何總問起發
下別釋之先解定減句別有三一牒前偈中二種涅
槃以顯於後言彼智者彼前微智顯方便壞示性淨
者前就微智顯同不同二涅槃也不同涅槃從其方便
壞障而得名方便壞同相涅槃體性清淨故曰性淨
前文之中先明同相後明不同今此何故先牒不同
後牒同相乘言便故以前文中不同在後故先牒之
亦可此二同時之法先後無在二偈言下舉後對前
三別指斥定者牒經成同相者會後成前謂以此定
顯成向前同相涅槃寂定義也言性寂者解釋定義
性寂名定滅者牒經成不同相方便壞者會後成前
謂以此滅顯成向前不同涅槃寂滅義也言此示顯
智緣滅者解釋滅義以其智慧緣境滅障名智緣滅
亦可以智為滅障緣種曰智緣用此智緣能有所滅
故名為滅次解佛行誰證問也偈言佛行舉經對顯
下次解釋言說不及誰說誰聽返問起發無說無聽
對問辨釋偈言下帖下解說義相顯可知何故不但
說無言等徵文顯意何不一向說於無言乃言不及
顯示依言以求解故不說無言上解佛法下釋地行
彼智如是地行何相領前問後亦得名為領果問因
偈言已下舉經對問明地如前難說難聞下釋其相
地者牒經境界觀者地體是佛境界觀也如來藏性
是佛境界證照名觀此觀是地行者牒經智眷屬者
<pb n="66"/>
智是地體眾行之主故說餘行為智眷屬謂同行者
釋眷屬義以彼餘行與智同行故曰眷屬集起相依
名為同行同謂檀等出眷屬體舉檀等餘戒忍進定
上舉佛法類顯地實何故復下正就地法明難說聞
初言何故復難說者問以起發前已彰難今更重顯
故言復也。
下舉偈論釋於中有二一依偈文次第解釋二智者
下重釋智起此偈示思及報識智是可說者釋彼偈
中念及心道思慧是念報生識智是其心道是等皆
是緣觀之法故可宣說何故不明聞及修慧此如上
釋此非彼境解釋離字明此地智非彼思念識智分
齊名非彼境非故稱離以不同者釋前顯後云何釋
前以不同故非彼境界云何顯後以不同彼念及心
道故起佛境偈言智起舉經對顯觀佛境界而起地
智故云智起佛境界也此猶是前境界觀矣亦可就
彼佛境界中開出地智名為智起佛境界耳如陰界
等解釋偈中陰界入說陰謂五陰界是十八界入是
十二入此名相法可以心緣口言顯示名為可說此
智不爾離文字者解釋非也此十地智不如陰等可
以言論名智不爾捨言方會名離文字是故下結偈
言下帖下明難聞非耳識知解心不及非意思量釋
意不及是故下結偈言下帖。
下重解釋智起之義智者地智十地智也起者牒經
言以何觀以何同行能起此者此直為問更無別答
以此對前言義自顯故略不答以何觀者准前答之
佛境界觀以何同者類上答之檀等同行以觀佛境
檀等隨助故能集起十地之智云何可證不可說下
釋喻顯地今先問前舉後起發云何可證不可說聞
是問前也前偈之中智起佛境名為可證非陰界等
名不可說心意不及名不可聞此相云何今復以喻
舉後對之。
下舉偈論釋先對前喻辨其同異然後釋文然此喻
相同上風畫喻意不同言相同者虗空平等喻彼證
體空中跡處況彼所說差別十地鳥行喻於音聲言
說此相同也意不同者前喻地法難說難聞成嘿不
說今此喻地難可說聞誡眾捨著許為宣說此意異
也初言此偈示何義者總問起發。
如鳥已下隨文廣釋釋中有其兩重三句初三廣喻
後三合之喻中三者鳥行跡處是第一句直舉喻體
今此正取空中跡處以為譬況不取虗空及與鳥足
然上虗空風畫喻中舉風舉畫以為喻相今舉跡處
有其異耳言不可說不可見者是第二句顯跡無相
難說難見不可說者不可說其長短相狀不可見者
不可見其方圓等相下以問答顯難說見何故問也
何故跡處不可說見空處跡相不可分別對問辨釋
空無相故即空之跡不可分別故難說見非無跡者
是第三句明其是有以鳥行空故非無跡此之三句
與風畫同下依前三次第合之如是跡處牒前初句
名等住處證智攝者舉法以合准法驗喻應言如是
鳥行跡處虗空所攝文中略故直云跡處名句字身
合彼鳥行住處證攝合彼跡處虗空所攝風畫喻中
舉風舉畫為喻相故合之以說今舉跡處為喻相故
合之以證有斯左右不可說聞合第二句不可說者
合不可說不可聞者合不可見空為跡體故難說聞
下以問答顯難說聞何故問也何故地體難說難聞
非如聲性對問辨釋地實出言名非聲性音聲之性
是可說聞地不同故難說聞也非無地智名句字者
合第三句地雖無相隨說有十故曰非無別由言異
故從詮目說為地智名句字身。
上來第三廣顯義大此中深下是第四段總結義大
何故我復說此已下是第五段明己說意論主義作
金剛藏語告諸大眾何故我復說此五偈前酬請中
已明法難今此重論故云復說此徵說意為興誡辭
<pb n="67"/>
下明說意為誡大眾令離五過於中有四一誡不應
隨聲取義二明隨聲具有五過三列過名五中前二
是違行過次二違人後一違法謂法如言不知出相
名不正信不能厲心捨相趣實名退勇猛為他宣說
云法正爾名為誑他言是佛說名為謗佛謂法淺薄
故名輕法四自知下結勸捨過大眾應當自知己過
有之與無若有先却然後聽法。
已說義下次釋說大於中初先結前生後以為起發
已說義者是結前也復顯說大令生正信次說五偈
是生後也以下偈中顯說分齊令眾正知後聞不謬
故云正信偈言有五初一偈半彰說分齊說因非果
次有半偈彰己無過勸眾除失次有一偈顯其說相
略而不廣第四一偈勸眾敬愛第五一偈顯己得力
為生物信。
前偈半中初句總明所說之法下有五句別明所說
初言我但說一分者地法有二一因二果因謂世間
方便修行果謂出世離相真證真證出言因相可論
今唯說因是故總云但說一分別中有三一因成就
行本建立二因漸成謂聞思等觀解次第三教說修
謂因分中所有真德慈悲是其利他之因願者是其
自行之因此等久修堅固名力言漸次者是因漸也
以聞思等相生名因起之不頓故云漸次非心境下
是教說修於中有二一滿足修真實教道真心之體
隨修集起法界行德名滿足修二者觀修真實道證
真心之體本為妄隱今隨對治離妄漸淨始淨之心
內照法界名為觀修是二雖真猶與妄修和合相應
故判為因今此偈中初非心境智滿如淨是滿足修
非心境者對妄辨真所生真行性出聞等四心分齊
名非心境如淨心者就實辨德所生真行起在自性
清淨心中就體彰行故言智滿如淨心也是境難下
是其觀修如來藏中恒沙佛法真心所照名真心境
是境難見亦復難說真心於彼本性照明是故論中
說為本覺性雖本覺而與妄想無明合故相似不覺
今隨退治漸捨闇障於自心中照見彼法名自心知
第二段中承力咸聽顯己無過共聽敬聽教眾除失
己過有二一佛不隨喜二不平等承力說者明離慢
高承力而說說必合法故佛隨喜言咸聽者離不等
過情無彼此普誡勸受故言咸聽所教聽者過亦有
二一見諍過於法堅著互相是非不肯同受二慢高
過於人輕忽不肯敬受言共聽者勸捨見諍言敬聽
者教去慢高聽之一字通對咸共及與恭敬為偈巧
也。
第三段中言如是者牒舉地法言智入者所謂眾生
以智入也智入是其因分之解行者是其因分之行
億劫不盡今略說者明前智行不可廣說唯可總略
如實滿者如來藏中恒沙法門是其如實今雖略說
義無缺減故於如實恒沙法中具足相應名如實滿
所言住者以此智行於如實法具足相應故稱為住
蓋乃緣住非證住矣。
第四段中初之一句勸物敬聽令眾增敬下之三句
彰己善說令眾起愛就初句中有二恭敬一身二心
一心敬者通彼二敬若別應言一心身敬一心心敬
此二恭敬皆須專情故曰一心以敬待說名恭敬待
下三句中初句對人彰己善說後之兩句對法彰善
對人有二一對上人所謂諸佛於彼離慢故言承力
二對下人所謂聽者對彼有二一離謟下二離慢高
謟慢俱捨故言善說就後對法明善說中說上法者
寄因顯彼果分上法此是所詮妙音已下是其能詮
能詮之中汎釋有四一是教詮謂以音聲名句字等
詮說地相何者是乎說分已後言教是也二息相詮
謂以破相遣說之言顯彰地實離言之義何者是乎
前義大中廣明地法難說難聞心意不及此言是也
三者況詮明彼因分可修之行況顯出言離相真德
<pb n="68"/>
名為況詮故經名為譬喻相應喻猶況也何者是乎
說分已後所說諸地行修是也四自體詮直就真中
同體相顯名自體詮於中有三一就真中以行顯法
名自體詮何者是乎前金剛藏酬解脫月初請之中
為明地法難說所以云智境界舉智顯彼地法難說
此言是也二就真中體用相顯名自體詮何者是乎
如下文中金莊嚴具珠光等喻所況是也金莊嚴具
所況之法以用顯體珠光等喻所況之法以體顯用
三就真中因果相顯名自體詮就彼出世平等證中
以終攝始以總收別名之為果以始攝終以別分總
名之為因其猶虗空總為一空況之如果約畫分異
喻之如因亦如大海總為一海況之如果別分十海
喻之如因此因此果互相顯示名自體詮何者是乎
如上文中以彼佛智用顯地法難說難聞下文之中
因果相顯此言是也息相一詮文局請中餘之三詮
文通前後今此偈中妙聲善字是其教詮喻相應者
是況詮也言妙音者是教詮中言說音聲八種梵響
精極名妙喻相應者是其行詮因分之法借相擬玄
名之為喻顯法不乖稱曰相應言善字者是教詮中
名句字等。
第五偈中彰己得力為生眾信是說難者舉難為顯
由力說也地實出相而以相顯相乖無相而用顯實
理是不易故曰甚難無量力者顯前十方金剛藏佛
三業加被及盧舍那口意二加并後餘佛口業加也
光入身者謂盧舍那及十方佛放光加也是力我能
重牒前力結已能說令眾信也。
下論依偈次第解釋釋初段中先解初總先徵後釋
前言十地不可得說今云說一有何義者是初徵也
指上偈中合喻之文以為前言彼云叵說今言說一
二言相食有何義也就下答中是地有二因之與果
定其法位方便造修名為因分息修契實名為果分
並是地法故云地攝說下釋文說者牒經謂解釋者
謂金剛藏分別因分名解釋也一分舉經謂因於果
為一分者簡別果故名因為一故言已下結答前問
說大三下別釋因分初先舉數次列三名名中略以
四門分別一釋其名因成大者慈悲願等行本建立
名曰因成說大之中明此因成故名為大因漸成者
謂聞思等解觀方便從前生後目之為因因生不頓
名為因漸成大如前教說修者教說之中修成真德
名教說修成大同前然此三種皆在教分何故獨稱
此為教說以此真行濫同果分故以教別前二無濫
廢而不論二就處以定處別有二一假寄處因成就
大寄位種性種性位中種子成立因成就大相順彼
故因漸成就寄位解行解行起修趣入出道因漸成
就相順彼故教說修者寄位地上地上德成教說修
者相順彼故二實行處此三在於一切地前方便修
中於中所有慈悲願等判為因成聞思修等判為因
漸修中真德判為教修三就文辨定今依三大宣說
十地說分已後何者是其因成說地乃至何者教修
說地然此不可隨文別求但知所說一切地中慈悲
願等悉是因成辨聞思等觀解次第盡是因漸顯彰
真德並是教修四對上三漸辨其同異問前佛同教
三漸說地此金剛藏三大說地有何差別釋言今此
因成就者起行根本是三漸因非三漸體因漸及與
教說修者是三漸體因漸成就是前三中觀漸次也
同皆是其聞思修故教說修中所有觀修是前三中
證漸次也此說證智為觀修故滿足修者是前三中
修行漸次說彼真中所有教行為滿足故。
上來列名下廣釋之先解因成何者因成徵問初門
偈言已下舉偈對顯慈者已下依文解釋慈者牒經
言同與者意悅名喜身懌稱樂此二是果能生之善
名之為因此因及果等皆授益稱曰同與亦可望人
無簡怨親齊與名同悲者牒經言同拔者心惱名憂
<pb n="69"/>
逼身稱苦此二是果能感不善目之為因因果盡救
故名同拔亦可望人怨親等濟故曰同拔此是利他
願者牒經期大釋也期猶願矣長夜薰修不同二乘
解釋力也以久修故力勝二乘此是自利何者因漸
問第二門偈言漸次舉經對顯漸者已下重牒釋之
聞等次第釋彼漸也乃至能生出世間智解其因也
聞能生思乃至修生出世間智越始舉終故言乃至
能生猶是因之義矣言因故者良以三慧是其因故
所以能生云何教修問第三門。
下釋其相先舉二數次列兩名後釋下結名中初言
滿足修者真德之中教行備也言觀修者真德之中
證心明也釋中滿者重舉前門下釋其相經有兩句
別舉別釋偈非心境舉前句經非心境者重牒下釋
示聞思等心境界處釋心境也聞思修等緣觀分齊
名心境處唯是智因能生出世而此不能滿彼智者
解釋非也聞思修等但能生彼出世間智而體不能
滿彼地智故名為非偈言智滿如淨心者舉後句經
如淨心者重牒下釋如出世心能滿彼者此如是其
指法之辭此乃真心在相不同名出世間非初地上
名出世心此心為彼緣修熏發諸智備起說為滿足
故今指云如出世心能滿地智諸德皆滿就主說智
觀牒前門。
次舉偈辭初半是觀餘隨舉來下以論釋先解初半
顯觀修義顯何問也是境難下釋文顯義是境難見
牒舉初句如來藏中清淨法界是真心境觀緣不覩
故曰難見心淨可見解自心知真識之心隨治離染
名自心淨始淨真心內照法界說為可見此乃真心
在於緣治薄障之中照明真法說之為見未同果分
捨修證見此不可說解難說也境雖叵說能觀之心
猶與治合隨治可論故名說大不同果分上來解竟
如是教已釋竟總結於說法下解後半偈彰己無過
勸眾除失先返立過後翻說無過中初先隨人說二
後隨行分四隨人二中有二舉數不能得證顯其過
相說者有過不令他證聽者有過自不得證此亦不
能成就阿含望勝為言但云不證說過聽過列其名
字下分四中說過有二別牒舉數佛不喜等列其名
字佛不喜者違師過也此亦名為乖法之過慢心自
說不承佛力言多乖法不順聖心名佛不喜不平等
者違人過也心有向背不能齊為名不平等聽過亦
二別牒舉數下列其名見諍過者乖法過也自執所
見非他所立故名見諍我是彼非釋其諍也執種種
見釋其見也於說法者不生恭敬違人過也上來立
過下翻說無先就說者以明無過示現說者自身無
過總釋明無我非諸佛不隨喜說別離初過。
偈言下帖咸聽故者別離後過下明教他離過之中
次教聽者防二種過總釋教離偈言下帖言共聽者
教離初過恭敬聽者教離後過如是次者以初帖初
以後帖後障治不亂故云次第。
第三偈中初先牒前問以生後略顯其相對文指斥
如是許說是牒前也前初偈中我但說一名為許說
而未知者問生後也下顯其相不可廣者即是偈中
如是智行億劫不盡今略說者即是偈中今略說也
地義滿者即是偈中如實滿足明雖略說於彼因分
十地之法所顯周備名義滿足如第三偈對文指斥
是說大中第三偈也。
下舉偈論釋於中先解後總結之解中有三一以智
行對如實滿一處解釋以彼智行與後滿足體無別
故若爾偈中智行滿足何不一處前後而論偈隨言
便是故別分前舉智行彰說難廣後明雖略義無缺
減故明滿足是以別分第二示彼廣說已下解釋第
二第三句文三住者已下解釋住字前中四句一解
智入二即就智入解如實滿第三解行四即就行解
如實滿初中入者牒舉偈文所說地法以智入者如
<pb n="70"/>
來藏中十地法門是所說法眾生以彼因分智解順
觀名入第二句中云何入者徵前起後如實滿足攝
取入者就入解釋如實滿也於彼如實恒沙佛法具
現在心故名如實滿足攝矣於所說法趣順名入第
三句中如行修者如彼地法而起行修第四句中如
行修滿者於彼如法起行修中具足修習故曰滿足
以於法界差別門中無不修故准前亦應言如實滿
略而不論此初段竟第二示彼廣說義者解釋偈中
億劫不盡攝取故者解釋偈中今略說也此是要略
故攝廣義第三住者牒舉偈中未後住字如來家住
釋其相也地法是其如來住處名如來家智行相應
名決定住上來釋竟我如是者結已說相但略不廣
前言敬下釋第四偈前言敬聽未說云何牒問生後
前第二偈云言敬聽敬相未顯故牒彼文問生後也
此問但起偈中初句下舉論釋解初句中先牒舉數
次列名辨相身敬列名形虔曰敬敬之合法故名為
正以敬待說名恭敬待下釋其相如威儀住釋前敬
也敬人求法是聽威儀順儀稱如如而不捨目之為
住堪受說者釋前待也心敬列名心恭曰敬正之與
待義同前釋下解其相如心決定解前心敬決意求
法是佛菩薩求法之心如彼求心決意求法是故名
為如心決定堪能憶持釋前待也此句勸下雙以結
之此向一心恭敬待句為勸大眾身心二敬就下三
句明金剛藏善說之中先釋初句對人彰善言善說
者舉下兩字示無謟者明於聽眾離謟下也無憍慢
者明於聽眾離慢高也以無高下故名善說承佛力
者舉前三字無增慢者如來是其增上境界承彼力
說不輕於彼名無增慢。
釋下半偈對法善中文別有五一舉經文二作四問
以為起發三舉偈對問四我一切善下結已善說令
眾生愛五難解者牒以辨釋初段可知第二問中示
何事者今此所說為顯何事此問偈中說上法也果
分上法是所顯事以何事者說上法時以何顯示此
問偈中妙音聲也云何事者說上法時用云何事而
顯彼法此問偈中喻相應也依何事者問向妙音說
上法時依於何事此問偈中善字言也良以音聲要
依於字方成詮表故為此問第三舉偈對問之中示
何事者牒前初問謂上法者舉偈對顯謂示出世果
分上法以何事者牒第二問謂妙音聲舉偈對顯聲
能稱情顯法稱妙云何事者牒第三問喻相應者舉
偈對顯謂說分下因分教行標擬地實名之為喻喻
不乖旨故曰相應亦可下說鍊金等喻顯法不乖名
喻相應依何事者牒第四問依善字者舉偈對顯字
能順情顯法名善我善說者是第四段此乃論主顯
金剛藏說偈之意具前四義是故云我一切善說顯
已善說令眾愛也下第五段解喻及字言相應者重
牒前文共相應者明其譬喻與法相應亦可言說不
及地實但與因分譬喻相應解善字中有二舉數下
辨其相隨方言音隨世善也胡中胡語漢中漢言如
是一切隨而審正名善隨順字句圓滿不增不減與
理相應順法善也字句圓滿不增不減明順教法與
理相應明順理法故言下結。
第五偈中初先牒問指後對顯下舉偈辭易解不釋
說中初先結前生後以為起發後正辨釋釋中略以
四門分別一明所說法二顯所成行三解說分通局
之義四分文辨釋。
所說法者前請分中辨彰地實地實難明寄顯在相
相謂世間故從此下明地相也。
所成行者前請分中於實生解解能起行行謂諸地
造修方便故從此下顯其行修。
說通局者上請分中通請十地對請辨說理亦通十
但為別地唯就歡喜以彰說耳復就初地義通是說
為分地滿異於初住故十願下更與異名名校量勝
<pb n="71"/>
唯取初入及正住地以為說分。
分文釋者說中有二初開章門後廣分別前開門中
有三舉數住等列名此說分中文有百句初四十句
名為住分次三十句判為釋名後三十句說為安住
住者出世菩提心生堅守初地更不退失故稱為住
言釋名者此地名喜今彰喜行以顯此地立名所以
故曰釋名十地之名齊應有釋但隨義顯偏釋三地
餘略不論初地是其得聖之始第八不動創捨功用
報熟之初法雲學滿有別餘地是故偏釋於三地中
初處喜多住中釋名不動法雲行熟為差地滿中釋
言安住者地中正住前雖住地未得名善更起信等
地中善住故名安住下廣釋之。
解初住中文別有五一舉四數二問起發三解住義
四對文指斥五隨文解釋住有四者是舉數也依何
身等是問起發此四是其發心所依因緣福利發心
之義廣如別章此應具論然此四門地持亦說於中
名義有同有異初門與彼名義俱異言名異者彼中
說為何等人發此中名為依何身發言義異者彼中
宣說解行人發今此宣說初地行德為所依身彼論
為明十三住法次第相生故說解行為發心人今此
局明出世間道故說初地行德為身第二與彼名義
俱異言名異者彼中名為緣何發心此中名為為何
義發言義異者彼中通為菩薩因果此中偏為菩薩
之果第三與彼名義俱異言名異者彼中名為發心
何相此中名為以何因也言義異者彼說求佛因之
與果為發心相今此宣說大悲為因有斯異也第四
與彼名異義同言名異者彼中名為有何福利此中
名為有何等相言義同者同以過凡入菩薩位為福
利相上問起發言彼心生即住地者是第三段總釋
住義以彼真證菩提心起即住初地故名住地厚集
善等說住事者是第四段舉文指斥初說已下是第
五段隨文解釋於此經中初四十句別明住行菩薩
住是名為住下總結住義然今論家就前別行判以
為四總結文少攝在後中。
釋初門中言初十句說依何身略舉指斥經中初明
心所依身如是眾生乃能發下就人總結前所依中
句別有十初句是總餘九是別言若有者寬攝之辭
有眾生者若依地持解行眾生若據同時初地眾生
厚集善者積德久淳故曰厚集所集行本名為善根
論中有三一牒經指斥二隨文廣解第三釋已六相
分別此十依何是初段也。
就第二解中初先就總開餘九別次廣辨釋後重分
別此集有九是初段也就廣釋中分九為二前六是
其護煩惱行後三是其護小乘行就前六中初一是
戒次一是定後四是慧行集列名戒藉修起目之為
行厚集門中開出此行故名行集下諸句中集義例
然眷屬持戒釋顯其相巧修名善用慧為主戒隨伴
助故名眷屬下以經帖集諸行者三聚非一名曰諸
行定集列名善作已下辨釋其相眷屬之義不異前
釋下以經帖行字未解下牒釋之三昧行者重牒經
文正為舉行三昧隨來觀行增者三昧是止行者是
觀止觀二門常相資助今此文中以止為主用觀資
成觀能起定故名觀行觀增上故定深勝也親近已
下四句是慧慧中初聞次思後修下一是證親近聞
慧聞慧由於近友而得故從方便名親近集善習聞
者斥其行體經言供佛帖親近也聞法從佛供以求
之聚集思慧思慧之心能集諸度目之為聚聚猶集
也不能重名故云聚耳思諸法者解釋聚義經言善
集清白法者諸度之行能治垢染故名清白護集修
慧修慧之行上順善友為彼攝護故名為護下釋其
相出世真證修能趣入故名修證善得教者為彼善
友教授攝也經帖可知上來三慧趣證方便下顯正
證淨心列名證絕垢染稱曰淨心出世間智釋其相
<pb n="72"/>
也經帖可知廣集下三明護小乘於中初二護小乘
心後一現集護小乘行就前二中初護狹心後護小
心言廣集者是曠心也發意曠兼名為廣心准下經
文亦應言深偏舉一邊單云廣耳深心已下釋顯其
相起心慇至故名為深作益一切號之為廣經言入
深帖前深心廣者帖後作益一切此文宜記下當須
之信心集者是大心也經文之中有信有求信於大
因求於大果今此文中就初以名單云信矣求一切
者釋其相也經文之中有信有求今但釋求略不解
信一切智智是佛果也經言信樂帖前信心言大法
者是其所信大乘因地求佛慧者帖後好求一切智
也信對大法求對佛智綺互言耳上來廣大護小乘
心下之一句明其利他護小乘行以彼小乘專修自
行故修利他名護小乘何故不明自利護小若當更
辨不異前六故廢不論若爾心中何故別明自利心
乎然彼二乘無求佛意故以大心自利之意護彼小
心然彼小乘有三學行今設明行相同於彼護義不
顯是以不論現集列名慈悲交益稱之為現言多行
者釋其相也以苦眾生無時不有慈悲救拔無時蹔
間故名為多亦可緣中廣起名多次以經帖下重分
別慈是麤故依救苦苦及與壞苦悲行細故依救行
苦三苦之義四諦章中具廣分別前言慈與喜樂因
果悲者同拔憂苦因果今此何故皆言依苦釋言此
二義有通別別則慈心能與物樂悲能拔苦通則慈
悲斯皆與樂同能拔苦同與樂者如三地中明其慈
心廣大無量廣與欲樂大與色界同喜之樂無量與
其不同喜樂悲喜捨心類亦齊然斯則兩心齊與物
樂同拔苦者如三地說依苦眾生故入慈悲今依後
門同拔苦矣四無量心同是利他今此何故但明慈
悲釋言四心雖俱利他慈悲是本所以偏明喜捨隨
助故闕不論是中已下重復分別九中初二眷屬行
同一處分別次有四句慧體義同一處分別後之三
句護小義同一處分別文相可知。
上來廣釋集是總下是第三段六相分別正說之初
六相辨之類餘皆爾厚集總者統括諸行成一厚集
是故名總餘九皆是集中開出稱之為別集是同者
九句別中皆有集義目之為同別是異者集義雖同
戒定等別故稱為異成壞可知。
為何義中已說依身次說為何結前起後。
經中有二一對佛智明心所求第二菩薩生是心下
總結發心前中十句初一是總餘九是別。
論還依經次第解釋釋前段中先解初總於中佛智
牒舉經文謂無上者總以指斥佛智無加故曰無上
知斷證修別顯其相知者知苦斷者斷集證者證滅
修者修道何故就苦但說為知不說為斷苦是報法
理不可斷但可知過而生猒離何故就集但說其斷
不云知者明集可除非直知也何故就滅但說為證
不云修者進習名修滅是無法但可證知非心法故
不可進修何故就道但說為修不云證者道是心法
可以進習故名為修修為得滅不止在此故不名證
佛智究竟何故言修由本習成故說修耳又復望法
一切德行無非是修說修無過學義亦然此是如來
自除苦集自得滅道非是汎觀四諦境也智體是一
就義以分故有四耳下釋餘別於中有二第一總舉
佛智九業為求生心此佛智者牒前總智九種業者
始從十力乃至轉法各有作用名之為業以有如是
利生業故菩薩為求起菩提心下廣釋之然此九種
德成在己皆是自利作業益物俱是利他今就智體
隨義且分前三自利後六利他就前三中初力無畏
是佛種智第三平等是一切智初業之中句別有五
初力佛智舉其智體力是十力就佛智中開出此力
將總名別名力佛智下諸句中佛智例然二問記者
明其作業謂隨眾生所問因果皆能記之名為問記
<pb n="73"/>
隨問能記是力作業三是如來處非處下雙釋前二
處非處者解前智體佛十力中初力是總正知因果
隨問能記故偏舉之問記故者釋前業也隨問能記
故名問記四如修多羅下玄指舉經十力之義不可
具論是故玄指雖復指經不斥部帙不知是何修多
羅說當應別有十力經耳亦可諸經有彰力處指彼
說也五以經帖十力力者簡非餘力是故稱云十力
力也第二業中句別有三初無畏智舉其智體此是
如來四無畏智二破邪下明其智業能摧異論名破
邪說此破邪說是無畏業三以經帖簡異菩薩離五
畏等是故稱曰大無畏也第三業中句別有四初平
等智舉佛智體證空離相故云平等二得無我釋前
等智三教授下明其作業以己所得教物同入即是
平等智之業也四以經帖上來三句就其智體同是
自利下六利他於中初明四攝善巧利他之行二顯
慈悲利他之心後四明其利他之智前中有三初救
佛智舉其智體二四攝化者明其智業三以經帖第
五業中句別有三初浮佛智舉其智體慈悲能除瞋
恚等障故名為淨二是淨下明其智業由慈悲心起
前四攝救物之行故曰救因三以經帖無餘下四利
他智也此四猶是五種無量五無量者一眾生無量
謂知所化二世界無量知生住處三法界無量知生
所起善惡等法四調伏無量知物根性第五調伏方
便無量謂知對治度眾生法第一無餘是初無量第
二無染是世界無量第三覺智是法界無量亦即是
其調伏無量第四是其調伏方便就無餘中句別有
三初無餘智舉其智體知生窮盡名曰無餘二佛眼
下彰其智業佛眼有五始從肉眼乃至佛眼肉眼天
眼見生形色法眼能見眾生根性慧眼能見眾生空
寂佛眼了達眾生實性具此五眼能見眾生而為利
益是向無餘智之業也三以經帖無染智中句別有
五初無染智舉其智體於器世間心無愛著故曰無
染准下應言無障無染且舉一邊二一切世下釋無
染義於世間中斷癡無障滅愛無染三自然下明其
作業癡愛盡故妙應隨心不假方便名曰自然神變
隨感稱曰應化使物歸德名曰令信應化是彼無染
智業四智心下顯前無障無染之德智無礙者顯前
無障是慧解脫心無礙者顯前無染是心解脫五以
經帖言無障者帖前無障淨帖無染智者帖前智無
礙也亦應言心略而不論若具為文應言無障淨智
心矣亦可智心通名為智就覺智中句別有三初覺
佛智舉其智體覺猶是智不能重名故云覺智二念
知下明其作業知心法故名知法界即知此心名知
調伏三以經帖言覺事者謂三世中心法事也就轉
法中句別有四初轉法輪智舉其智體所說之法能
摧能轉號之為輪說授名轉二解脫下明其作業眾
生出離名為解脫由佛轉法令眾解脫故名轉法為
解脫方便善隨眾生於一切處同時能說故名善巧
三百億下釋其善巧四以經帖具智自在故名無畏
上來第一解佛智業下釋第二生如是心先牒解釋
生心牒經如本分說指前顯此以願與心體無別故
互指相顯何故已下問答料簡諸德皆生何故獨言
生如是心不言生智此是一句以智行主別舉為問
及舉數法為第二句以念定等非行主故通舉為問
答言心中攝知斷等對第一句明心攝智一切助道
對第二句明攝餘數是故不說今此且隨一義為論
若明生智亦攝一切諸行齊爾。
釋何因中初結前起後。
經有十句初一是總餘九是別言是心者是前所生
菩提心也悲為首者菩提心起要依大悲悲為導首
然此所明出世成行悲願同時實無先後但今約相
說悲為主心隨生也何故悲中獨云廣大如法界等
餘者不論義齊應有但悲心本菩薩所重是故偏明
<pb n="74"/>
論中先釋初之總句言此心者此菩提心悲為首者
心依悲也下釋餘別先就總悲開餘九別一者已下
列名解釋九中前七悲行之體次一悲德後一悲能
就前七中初三自分後四勝進自分三中初知苦智
二拔苦行三救苦心就初智中增上列名智踰世間
故曰增上就大悲中開出增上將總名別名增上大
下諸句中大義例爾細苦下釋微苦盡察名細苦智
增上生者以知細苦智名增上上智現前目之為生
下以經帖言智慧者帖細苦智增上帖前增上生也
下重分別智慧之相然智與慧釋有通別通則義齊
別則有異異有兩種一知有法名之為智照真諦空
稱之為慧二知因果染淨等事說以為智了達二諦
有無道理名之為慧今依後門別此二矣智者舉經
因果逆順染淨觀者業煩惱等判以為因苦樂等報
說以為果通而言之十二緣法能生後義皆名為因
後從前起斯名為果從果尋因目之為逆據因推果
稱之為順不善因果說以為染善法因果判以為淨
照察名觀慧者牒經自相同相差別觀者因緣之有
是法自體名為自相空等一味說為同相自同義分
故云差別亦可此慧不見自相就彼自相見其空理
是故名為自相同相空隨詮異故名差別觀如前釋
慧知於空與悲無順何故明之釋言由知苦是空故
念生迷謬處而不覺故生悲心知前苦已必宜濟拔
故次第二四攝救之攝大列名救苦下釋巧拔物苦
名救方便能攝與樂名為善巧能有所攝是故名為
善巧所攝下以經帖言方便者帖前方便善巧攝者
帖後巧攝淳至列名淳謂淳厚至謂至到慈悲增上
故曰淳至經云直心深心淳至此三之中前二是別
後一是總就總為名故云淳至下釋其相向許盡生
作利益者解釋直心此是大慈與樂心也所謂向前
集善根時深心欲益一切眾生名向時許盡眾生界
作利益行以盡生界等作利益情無偏曲故曰直心
言悲心者解釋深心此是大悲拔苦心也愍苦情慇
故名為深言增上者解釋淳至明直與深並增上也
經帖可知就勝進中初句攝佛神通之力化物生信
次一善達根之與藥量宜授法後二攝法隨順饒益
就初句中無量列名攝無量力釋其相也謂攝如來
大神通力經帖可知決定列名照物機性明了無滯
名決定大經有決定及與智力但舉決定略不明智
若具應言決定智大下釋其相初言上妙決定信者
知物器也信是所知眾生信器菩薩於此知之決了
名決定信知中明勝故曰上妙深智勝治知法藥也
深智是其能知之解勝治是其所知法藥此勝進中
知其法藥故云勝治此句之中有三綺互知信之解
名為決定知治之解名之為智是一綺互知信之解
名為上妙知治之智說之為深是二綺互知法之智
名之為深所知法藥說以為勝是三綺互下以經帖
言決定者帖前決定眾生帖信所謂知於眾生信器
力帖上妙能知有餘目之為力智帖前智力帖深也
下兩句中初順菩提攝法方便後正攝法授與眾生
隨順列名隨順正覺釋其相也行修趣果名順正覺
經言隨順帖隨順也自然智者帖正覺也悟不由師
稱曰自然正受列名取法不謬名為正受能取勝法
釋其相也自攝佛教名曰能取益他名授經言能受
帖取勝法智慧化者帖教授也上來七句是悲行體
次明行德最妙列名釋帖可知下明行能為因之義
住盡列名住是無常愛果之因受報隨有故名為住
盡者是其常果之因盡未來際故名為盡釋帖可知。
十地義記卷第二末

<sarticle>十地義記卷第三本（此卷盡二地中離邪婬戒）</sarticle>

淨影釋　慧遠　撰
<pb n="75"/>
釋福利中初結前起後。
經中初明過凡入聖福利之相住是法下總結住義
前中九句初一是總餘八是別就結住中住是法者
牒前所說謂住上來四種法也是名住者結成住義
不動故者釋成住義所得不退故名不動以不動故
名之為住八地已上可名不動云何此中已名不動
不動有五一種子不壞名為不動種性已去斯名不
動二起行不退名為不動初地已上悉名不動故地
持言初地已上如明分月日夜增長善法不退亦復
如是三空有無間名為不動七地已上方名不動四
修心純熟離功用動名為不動八地已上方名不動
五究竟窮滿更無進趣名為不動唯在佛地今此所
論起行不退名不動耳。
論文之中先解初總過示得者聖道是其福利正體
舉過凡地顯得聖也下釋餘別文別有三一就總開
別二隨別解釋第三釋竟結不相似顯成過義八中
前七自分德成後一明其勝進心熟。
入位列名此句就位明能入也得出世道名為入位
就總過中開此入位將總名別名入位過下諸句中
過義例然下釋其相先法後喻初成釋入對後所
得名此為初出世解位如始住胎借喻以顯如似
世人初託胎報名始住胎法喻相同故曰相似經
帖可知家過列名此句就法以明在也佛法為家何
故次辨如似世人雖稟胎報若在凡家未足為勝要
在王家方是勝過菩薩如是外道法中發心求出不
足為勝要依佛法而起心者方是勝過故次明也前
句已云入菩薩位明知異外何須此句更明家過然
彼外道亦常自言我是菩薩菩薩之言無間於彼故
復明耳家生已下借喻顯之如王家生故云家生此
喻同法故云相似種過列名大乘法中成就助行名
為種過何故次辨如人雖復生在王家或奴或客未
足為勝得王體分方是勝過菩薩亦爾雖在佛家發
二乘心非大福利起大乘行堪紹佛種方是殊勝故
次明之下釋其相先喻後合得王體分名之為子此
喻同法故云相似大乘生者依大乘法集起一切助
道之行堪紹佛位如王子也下以經帖得佛種故名
為尊貴大不同小故不可嫌道過列名此句就位以
彰出也出世名道何故次辨如人雖復得王體分或
鬼或畜道則不勝稟託人報方名為過菩薩亦爾雖
住大乘若在世間雜類未捨非勝福利今住出世方
乃為勝故明道過下釋其相先法後喻世及出世不
攝攝者地前世間地上出世今此菩薩世間不攝出
世攝也異道相似借喻顯之人道異於三惡趣故名
為異道同法名似下以經帖過世帖前世間不攝入
者帖前出世攝也體過列名如似世人雖稟人道諸
根殘缺果報非勝形無缺損方是勝過菩薩如是雖
住出世若無大悲法身不具未是殊勝要具大悲方
乃是勝故次明矣下釋其相先法後喻悲為體者此
直指斥於作他下釋悲是體悲行利他何故用此為
自體乎菩薩之心益他為主故作他事即是己事故
得為體也自體相似舉喻顯之如人體具同法名似
經言住在菩薩法者大悲正是菩薩法也故地持云
若人問言住何等地名為菩薩應正答言住大悲者
是處過列名不住行境以之為處何故次辨如似王
子諸根雖具住處鄙劣報則非勝所居堂殿華極超
世方名勝過菩薩如是悲身雖具滯着兩邊則非殊
勝寂用無礙方名勝過是故明此不住境界為處過
矣下釋之中先法後喻不捨世者不住涅槃方便不
染不住世間在而不染故曰方便於世涅槃寂用雙
依故名巧住住相似者借喻以顯下以經帖住正處
者着有是凡住寂是小不住正是菩薩正法故名正
處業過列名空資證慧名之為業何故次辨如世王
子住處雖華所食麤弊果非精上妙饌自資是乃為
<pb n="76"/>
勝菩薩如是雖依不住取相染神則非精上空資慧
命是乃為勝故次辨耳業是資業下釋之中先法後
喻順空智者冥心如道名為順空合空真照稱曰聖
智生命相似借喻以顯食資報存名為生命同法名
似下以經帖言入三世真如法者智順名入觀三世
法平等一如詮旨並舉名三世如如猶空也畢定列
名大心堅固名為畢定何故次辨如世王子依正雖
勝體氣不立子而不紹心志堅正堪紹國祠菩薩如
是自分諸德雖復圓具心不堅正不能畢定攝取菩
提志意猛決方有上達故次明矣下釋之中先法後
喻佛種不斷因畢定也究竟涅槃得果定也涅槃斷
果道是菩提行方便果經文之中但明菩提今此論
家通舉涅槃終尅必然故稱究竟成相似者借喻以
顯如彼王子心志建立名為成就同法名似下以經
帖種中畢定帖種不斷究竟菩提帖前畢竟涅槃道
也如是已下第三段文明不相似顯成過義顯示凡
生菩薩生者并牒二生入胎已下就之以顯不相似
義准下轉離明不相似以驗此文此謂菩薩已入聖
住不似未入乃至畢定不似不定凡夫亦然已入胎
者不似不入乃至成就不似不成非明凡夫異於菩
薩法喻之異何待言論所言入胎不相似者此明凡
夫入胎不似有惱無惱顯其菩薩入位不似亦可入
胎不相似者通明凡聖凡夫入胎不似不入菩薩亦
然有惱無惱別釋菩薩入胎不似未入有惱已入則
無此之一義貫通下句皆以有惱無惱別故並不相
似如是次下并列餘七不相似也如是說下釋後結
文言如是說住此地中名為住者上四十句住此地
行前已說竟名如是說住此地也此解經中住如是
法是名住者正解經中名住歡喜不動之言略不解
釋經帖可知。
釋名有四一結前起後二問答略顯三對文指斥四
隨文廣解。
已說住義云何釋名是初分也。
云何說下第二分也於中具有三問二答然下經中
有三十句初十多喜次十念當後十念現對初十句
有二問答對後二十單問無答以下文中將釋之際
更須問答辨其念當念現差別不能煩重故此不答
須就前中初一問答以喜釋地後一問答就地彰喜
云何說者是初問也諸地得聖無不歡喜云何獨說
此地為喜多歡喜故示名喜者是初答也下經文中
初之十句名為多喜以多喜故顯示此地名為歡喜
喜相在初此地是其證聖之始是故多喜以何喜者
是第二問向者雖云以多喜故示名歡喜未知以何
為此多喜下答顯之此地喜者就處以指下經文中
初之十句說言菩薩住歡喜地成就多喜名為此地
菩薩歡喜故今指之此地歡喜是其多喜問曰下有
三十句文皆是此地菩薩歡喜何故偏名初之十句
為此地喜釋言初十正是此地行報之喜是故偏名
此地歡喜餘二十句攀緣方喜故與異名名為念喜
復何念者是第三問復是更義前雖知以多歡喜故
名為喜地更以何念地名為喜若以後答應言念當
念現喜故地復名喜此略不答。
初說已下是第三段對文略指初說十者初兩問答
所明多喜下經文中十句說也後二十者後一問中
所問念喜下經文中有二十句說所念也。
四隨文釋於中初十對前住中厚集善身以明歡喜
第二對上為義生喜第三對前福利生喜悲是惻愴
喜相不順略不就之以明歡喜。
釋初門中經有十句初一是總餘九是別論文有二
一攝別喜入初總中成總多喜喜者舉經心體根者
下九之中前六自利喜之行體後三化他離於喜障
前中初二敬之與愛是喜行心非正喜體今攝入總
名為心喜次三正是喜心之體攝之入總名為體喜
<pb n="77"/>
後一明其喜行功能出生之義說以為根攝之入總
名為根喜備此三義故名多喜二釋餘別先就總喜
開餘九別下次釋之敬喜列名尊敬三寶名之為敬
就總喜中開出此敬將總名別故云敬喜下諸句中
喜義例然敬三寶者釋其相也此地自證三寶體性
信其深勝故生敬耳如小乘中入見道時亦於三寶
得不壞信此亦如之經言信者信故敬也此望上境
以起敬心愛者列名望自所證如理生愛樂觀如者
釋其相也經帖可知此二是心次三正是喜之體相
初中後別故有三句慶者列名慶猶喜也自覺勝者
出其所慶覺己所證勝地前也調柔列名喜心轉勝
充遍內外身心無苦離於忿惱故曰調柔言自身心
遍益成者喜是懌悅利益之法前喜微故但能益心
今此轉增身心遍益踴躍列名增盛名踴遍益踰前
故名踴滿此釋踴也堪受列名喜行成就能攝菩提
故名堪受自見近者知己行立取果近也此近菩提
與念當得有何差別然念當得念果豫喜今此念因
能受故喜上來自行下三化他離於喜障初口次身
第三就意明離瞋惱亦可初明眾生求法不壞他意
次明菩薩化彼起行不惱於彼後明眾生行不應法
不生忿怒不壞列名下釋其相自心調柔先心無瞋
論解不動對緣不忿謂他論義自解釋時心調無諍
故不擾動以心不動言必柔軟不壞他意亦可論解
並就菩薩經帖可知不惱列名教他已下釋其不惱
化攝他時以心慈悲身口調柔雖見惡人以道漸化
不惱他也不瞋列名前之兩句令他眾生不壞不惱
此明自心不生瞋也下釋其相見諸眾生不如說行
心乖法也威儀不正身違道也雖見不律念之可愍
是故不瞋已說喜下釋後念喜於中初先結前生後
對文指斥略列其門已說多喜是結前也次說念喜
是生後也第二第三十句說者對文指斥是念二下
略列門也有二舉數念當念現列其名字緣已來果
名念當得緣今所成名念現得下廣釋之。
解當得中初問起發。
經中准論兩門分別一總別分別經有十句初一是
總餘九是別第二隨要四門分別一者念佛二者念
法三念菩薩四念所行謂後七句通是行攝下論依
此兩門釋之就彼第四菩薩行中初句是總餘六是
別六中初一是其行體後五明其次第修成言念如
來教化法者此文不足少一得字准論應言念得化
法此念已家當成十地得佛化法非念他佛教化法
也。
論中有二一就總別二門解釋第二從於初二共下
隨要四門釋別成總前中先釋初總念佛後解餘別
云何念者徵問起發有何所疑為此問乎然此念者
念已當果經中乃云念他諸佛云何成己念當得義
故為此問如佛所得我亦得者釋答前問謂念現佛
所得之果我當同彼故念他佛成己當得如是念者
結答之辭念他成己如是念也釋餘別中先就總念
開餘九別一者已下以總念佛遍名餘九九句之中
皆初列名後舉經對念佛法者正是念法念佛門中
開此念法將總名別名念佛法諸句齊然相顯可知
第二段中略有三對一以念法成初念佛二以菩薩
成初念佛第三以彼菩薩所行通攝餘六成初念佛
前中有三一總牒前二顯成共義言於中者於此十
中初二共者十中初二念佛念法同為念己當成佛
德論家取意說為共矣餘句同然二念佛下別舉初
二初言念佛如佛我得舉第一句念佛舉經如佛我
得舉其論文念佛法下舉第二句念佛法者舉其論
文念諸佛法舉其經文第三言佛佛法二者結明前
二以佛與法二種別故前說為二上來以法成初念
佛所言念佛菩薩二者是第二門以初念佛對念菩
薩復以為二所以彰二為顯共也何不明共類上可
<pb n="78"/>
知不能煩廣此三對中初對明二亦明其共此對明
二略不彰共後對之中顯成共義略不明二文綺互
耳念菩薩者舉經對顯以何義故但舉菩薩不舉佛
乎佛前對中先已舉竟不須更舉然初對中經論並
舉今唯舉經略不舉論文左右耳此以菩薩成初念
佛念佛行下是第三門明菩薩行攝餘六句成初念
佛於中有三第一并舉七句之文二隨顯下就彼諸
行顯成念佛彰其共義三亦總別下總別分別先舉
文中菩薩行總一處舉之餘六行別一處而舉念佛
行者舉其論文念菩薩行舉其經文此舉第四菩薩
行也如是次下舉餘六句謂向行後文之次第有其
六句此總舉也念佛淨下別舉餘六一一句中經論
並舉相顯可知第二段中先就初總菩薩之行顯成
念佛以何顯下就餘六別顯成念佛言隨所顯菩薩
行者此文是倒若正應言彼菩薩行隨所顯也名初
念佛以為所顯此十句中宗顯念佛故名念佛為所
顯矣彼菩薩行為成所顯念佛之義是故名隨明餘
六句成念佛中有三問答初一問答總明餘六顯成
念佛後二別明以何顯者是初問也向者雖云彼菩
薩行隨於所顯彼行是總未知以何為能顯體如是
諸念總舉答之如下所說六句諸念應知是彼能顯
行體就下別中初一問答就波羅蜜能顯行體顯成
念佛後一問答就餘五句能顯之相顯成念佛復何
顯者是初問也向者雖云諸念應知諸念之中復以
何法為顯行體波羅蜜顯是其答也彼波羅蜜離障
名淨是顯行體云何顯者問後五句前雖知彼能顯
行體顯相云何下次答之地勝去者謂從初住乃至
九地行修轉勝故名為去地盡去者是第十地位滿
上昇故名盡去此句是總下三同是地盡之中差別
行德於中餘者謂於文中餘三句也以此同是地盡
中法故別標舉得化法者是十地中從諸佛所受法
明也作利益者是十地中降注法雨滅惱生善利眾
生也入如來行是十地中受佛智職及大盡等始從
初地乃至法雲入佛境界顯相正爾自下第三彰其
總別念佛行者牒向第四菩薩行也亦總別者該攝
後六目之為總成初念佛說以為別。
釋現得中初結前起後下釋其文。
經中有二第一正明所念現得第二廣明遠離五畏
離畏猶前第十句中離畏之義廣故別分論還依此
別舉別釋就前經中句別有十初一是總我離世境
生歡喜者六塵等法是世境界今入出世真如法中
離彼境也餘九是別此九猶前福利相中九句法也
少不次第其義大同入如來所是前家過此句就法
以彰其入遠凡夫地是前初總過凡夫地前文之中
用此為總今為別矣近到慧地是前文中入位過也
此句就位以彰其入斷惡道者是前道過此句就位
以彰其出作依止者是前文中法體過也前說悲心
以為法體今以悲故作物依止近見佛者是前種過
此明成就助道種故能近見佛生佛境者是前處過
此句明其不住道法為佛境界依之起行名之為生
入真如法是前業過此句明其證行成也我離怖畏
是前文中畢定過也前據行德彰其畢定今就斷德
說為離畏。
論先釋總我離世境牒舉經文離凡取事釋其相也
六塵是凡所取着事住初地時證如捨相是故言離
下釋餘別於中有四一就總開別二以轉離遍名餘
九三不似下就後九句明不相似成總轉離四不愛
下別釋怖畏第二段中皆初列名後以經對入轉離
者入佛法也就轉離中開出此入將總名別名入轉
離諸句齊爾如來所者法是如來住處名所趣順名
入此明境異遠凡地者離凡心也到慧地者得聖位
也此彰身別斷惡道者絕惡因故惡果斷也作依止
者悲益他也近見佛者大乘行成趣佛不遙名近見
<pb n="79"/>
也生佛境者世間涅槃佛常遊處名佛境界依此發
起不住道行名為生也入如法者空是如法菩薩所
證就人顯法名菩薩如證會名入我離畏者勝報清
淨故離畏也初句云我此句復彰中間諸句類應齊
有不能煩耳第三段中初三別牒別明不似後六并
舉并明不似何故如是以前三中後二合一故須別
論不得并舉入轉牒初事不似者佛法為事不似凡
夫六塵事也遠近離者此牒第二第三句文身不似
者慧身不似凡識身也餘六句下并牒餘六顯不相
似始從餘六至捨轉離并牒上文如是次者比前對
後明其次第如前六句下文次第明不相似下正明
其不相似義行不似者是斷轉離出世淨行不似凡
夫惡道行也依不似者是依轉離悲依生起還為物
依是故名為迭相依止異彼不能作依止者名不相
似他力是前近見轉離上得如來助道行力不似不
得名為他力不相似也處不似者是生轉離不住道
處不似餘處業不似者是平等轉離如資慧命說以
為業成不似者是捨轉離成就離怖畢定勝德故名
成就良以此等不相似故名為轉離下第四段別解
第十所離怖畏先解怖畏畏者牒經言不愛者是所
畏事不活等五令心憎惡名為不愛疑慮憂想正是
畏體所畏不定便生疑慮所畏定者便生憂想此是
心法與心俱起名共心生下釋文中毛豎等事以心
畏故相現在身名毛豎等。
次說已下廣解離畏就此文中初先生起徵問略顯
以為起發言次說者生起辭也次說何等次說畏果
次說畏因次說離果次說離因文中略故但云次說
云何已下是問辭也云何畏者問怖畏果云何畏因
問怖畏因此文不足若具為文亦應問言云何離因
云何離果亦以文迮略不具問遠離已下略顯其相
遠離因者明離畏因乘上言便先明離之無怖畏者
明離畏果此文亦略若具應言不活等五是怖畏果
着我想等是怖畏因略不具論但云離耳前所離中
有問無答今明離中有答無問文之左右。
經中有三一明離果二何故下明離畏因三佛子下
總以結之前離果中先問後釋所以問也問由何生
因前文中離一切畏毛豎等事故為此問入初地時
遠離一切煩惱業苦所以但言離畏者何自下釋之
釋意如何解有兩義一以五畏偏障初地初地斷盡
故偏說離餘業煩惱通障諸地初地不盡為是不說
如十使中五見及疑盡在見諦見中偏說貪瞋癡慢
通障見修見中不盡不與斷名此亦如是二以此中
為明歡喜畏是喜障故偏說之文中初總後別顯之
得歡喜地諸畏悉離是其總也餘是別也別中先舉
所離五畏後結能離就五畏中言不活者懼無資緣
身不存活言死畏者懼其因盡身報亡也第二因中
先問後釋何故問也畏是報法報法叵斷云何可離
下對釋之釋意如何以斷因故令畏盡也結文可知
論中依經三分解釋釋初段中所以之問略而不解
但釋後答於中有二一就初總釋顯答意良以五畏
是初地障別障初地故偏說離是初義也又欲彰此
歡喜利益喜與畏返故偏說離是後義也二隨別文
釋顯所離一二及五依身等者不活依身惡名依口
眾畏依意意無智德故畏大眾身意可解然彼惡名
乃出他口非在於我云何依口言彰他口惡名屬己
由己造惡惡名隨生然彼名者性是口業故說依口
三四依身謂死惡道此亦依身何不與彼初不活畏
一處通說而別分乎良以此二得捨相對須釋故爾
於中兩句初明依身後釋依義言愛憎者是怖畏因
由愛由憎故生畏也愛樂憎苦故名愛憎善道惡道
是怖畏緣善謂現在人天善報所愛事也惡謂來世
三塗惡果所憎事也言捨得者正是畏體於現善報
畏死名捨來苦畏受稱之為得依身故者結畏屬身
<pb n="80"/>
畏捨畏得皆依身也自下問答彰此五畏攝畏周盡
何故問也怖畏眾多何故但說此之五種打縛已下
答以彰盡釋離因中何故之問略而不解但釋後答
句別有二一明畏因二此治下舉經顯離前中初攝
五因為二後辨其相言邪智者是不活因取我乖理
目之為邪邪心決斷故名為智由此取我懽已不活
妄取想者是惡名畏因悕求他利不應法理名妄取
想亦可妄想取着美名名妄取想由此妄取起惡名
畏見愛着者是死畏因由見我故愛着自身懼已死
也此三雖別同是惡法故合為一善根少者是餘二
因功德善少畏墮惡道智慧善少故畏大眾此二同
是少善法故復合為一上辨畏因此對治下舉經顯
離毛豎已下釋總結文前段文中已言我離毛豎等
事今復重舉有何異乎前說身畏後說異者前文之
中總舉畏體名說身畏今就畏體隨相別論故云異
身非身外畏名異身耳。
安住分中經文有三一總明安住二謂信下有三十
句別明安住三成如是淨治地下總結安住經有此
三論亦同然。
前總經中大悲為首是安住因菩薩所行皆為眾生
悲為行本故云悲首深大堅固是安住觀轉復懃者
是安住行論中悲首略不解釋深大堅固牒舉經文
煩惱不壞釋深心堅小乘不壞解大心堅此之二心
同名為觀轉修牒經諸所說善此地攝者謂下所說
信等善根此地攝也。
下釋第二廣安住中文別有五一徵前起後二開列
章門三對文指斥四隨門廣釋五是名懃下釋已總
結云何懃行是初問也就第二中初舉三數次列三
名所謂信心修行回向信心行始依信修行隨所修
行用以迴向此之三種行修次第有三十句是第三
段對文指斥。
下廣釋中先解信心初舉指斥故言初十說信成就
經有十句初一是總餘九是別。
下以論釋先解初總隨所有事於中信者總對境界
以彰信也如下所說三寶境等為所信事於此事中
深信決定名信增上下釋餘別於中初先就總開別
次廣解釋九中前六始起信心後之三向信增成欲
就前六中初二自行後四利他自中初句上敬三寶
後句於理證信清淨就初句中敬信列名良以初地
分與三寶境界相應知彼殊勝所以興敬信增上中
開出此敬將總名別名信增上下諸句中信增例爾
尊敬解釋下以經帖淨信列名證離疑濁故名為淨
自證真淨釋其相也就下四句利他之中初句化行
後三化心分別列名說己所證授與眾生故曰分別
次釋彼帖相顯可知下化心中初慈與悲是起化心
後一不倦是常化心解慈悲中初列兩名行用義同
是故并列次釋其相下舉經帖後重分別除苦相者
除苦之能是悲相也決定救濟悲之深也救苦不虗
故名決定與樂相者與樂之能是慈相也永與樂者
慈之大也所言起者牒前經中起悲之言轉現前者
從世修習得出世悲初入地時無懈大悲成就現行
今正住中復更現前故云轉現不倦列名常化無厭
故曰不倦化無量生久能益者釋不倦也化無量生
益之廣也久處能益利之常也常能廣益故曰不倦
下三句中初起行心所謂慚愧二起行緣將護善友
三行所依謂敬教法解慚愧中初列其名內羞名慚
外耻曰愧次辨其相不著世間慚愧能也於慳等下
對過以顯慚愧相也慳是慳弊等者等取其餘五弊
此等能障六度之行是故名為波羅蜜障於障羞耻
名深慚愧下以經帖言慚愧者帖於慳等深慚愧也
言莊嚴者帖前不著世間言也以不着故法身殊好
故曰莊嚴解安樂中初列其名同法不惱釋顯其相
下以經帖言忍辱者能忍他惱言安樂者善將護他
<pb n="81"/>
解敬法中初列其名敬信殊勝釋其相也虔仰名敬
無疑曰信尊重之心名曰殊勝下以經帖敬順帖敬
信還帖信尊重貴者帖殊勝也下重分別後之三句
後三別牒下三問答顯之可知。
釋修行中初結前問後以為起發。
經有九句初一是總餘八是別。
論言此十修行成就總舉對問經有九句而言十者
大數言耳下隨文釋先解初總云何問也集善無息
釋其相也集諸善根是頓修也無休息者是常修也
下以經帖善帖集善無厭足者帖無息也下釋餘別
先牒總開別後釋其相八中前七是阿含行後一證
行前中初二攝法方便後五依法次第修行就前二
中親近集者是其求法方便心也親近善友從之求
法故云親近就總集中開此親近將總名別名親近
集下諸句中集義類然不忘法者非謂已得聞持成
就名不忘法此求法心無時蹔廢故曰不忘樂法集
者正聞法時愛法心也於問答下釋愛樂相直諮為
問直詶為答設難為論通難為解於此等中心愛樂
也下五句中前三內觀順理之行後二緣中離著之
行釋前三中文別有三一隨文辨釋多聞聞慧正觀
思慧不著修慧於三昧中不愛著者不味禪也二重
分別向多聞等簡牒前文是聞思修會名顯示如是
次者初句是聞第二是思第三是修三慧不越故曰
次第三重釋前不著之言謂於所得三昧法中不愛
著也為欲簡後不貪不求故須辨之釋後隨緣離著
行中先列兩名不貪是其知足行也不求是其少欲
行也次釋其相以知足故已得不貪以少欲故未得
不求次舉貪求二種之過彰離所以貪於己得著心
重故障菩薩戒求於未得過是輕故退菩薩戒下以
經帖不著帖前不求帖後上來七句是阿含行下明
證行如寶列名如世真寶難得無垢勢力莊嚴殊勝
不改具此六義證心同彼故云如寶出世間心念念
現者釋顯其相經言如寶帖前如寶無厭帖前出世
間心念念現也。
釋迴向中初結前問後以為起發經中合有十三句
文論就大數說之為十此十三中准後論釋三門分
別一總別分別初句是總餘句是別二隨行要三門
分別初之一句是其所求第二一句能求觀解後十
一句是能求行第三別就能求行中總別分別求波
羅蜜一句是總餘十是別下論依此三番辨釋宜審
記知。
成就如是淨治法下安住分中大段第三總結安住
前說信等能淨此地是故名為淨治地法成是法時
名為安住然此所成名淨地法下說信等名清淨法
兩言相濫故下文中牒此辨異宜須記知。
論釋迴向文別有三一總顯文意示現迴向二隨文
廣釋第三如是迴向成下總結迴向就初段中求一
切等說何事者問以起發求一切智是其初句等者
等於餘十二句未審此文說何等事良以文中無迴
向言故為此問示迴向者答以顯之迴向之義廣如
別章。
第二段中文別有三一總別分別二求何等下隨其
行要三門分別第三別就能求行中分別廣釋就初
段中求智是總彰總異別今此文中宗為求佛此句
正顯求佛之義故名為總下顯別義求力等別彰別
異總下十二句皆為成初求一切智故望求智說為
別矣一者已下隨別列名經中具有十二句文論中
少一謂不動下少其一句生薩婆若下廣釋中還須
具有初言觀求一切智者觀是觀解就前總求一切
智中開出此觀將總名別故云觀求一切智地下諸
句中求一切智其義例然此句是其能求之解後十
一句是能求行行中初總餘十是別別中行體其唯
六度但施與禪各分兩句慧分三句餘三各一故有
<pb n="82"/>
十句。
上來第一總別分別自下第二隨其行要三門分別
於中初先問答辨釋後重結之求何等者問所求果
求一切智舉經對問以何觀求問能求解前言求智
以何觀解而求彼智觀佛力等舉經對問力無畏等
是向所求一切智地識知彼法方得趣求故須觀之
云何求者問後十一能求之行用云何行而求彼智
求波羅蜜無著法者舉經對問以波羅蜜離著行故
能成彼智此乃通攝後十一句斯皆名為波羅蜜矣
下重結之此三求者總牒前三言是家者結初求智
一切智地是所求處故名為家言依家者結前第二
於向所求一切智中分別觀察力無畏等名曰依家
無障求者結前第三求波羅蜜無著法也能治六弊
故云無障。
上來第二三門分別自下第三別就第三能求行中
分別解釋於中初先牒前起後云何求者舉先問也
求波羅蜜無著法者舉前答也此舉上文非是此中
始問新答二就總開別此無障求舉前所牒差別異
者就無障中開後別也三隨別廣釋釋六度中各有
三句一對行立障二辨障相三翻障顯治檀有二垢
對行立障一者已下辨其障相謟曲列名見乞詐設
是外謟也無心許與是內曲也此謟曲者一向不許
不隨先者許而不與於中有三一者先許後全不與
二先許多後與微少三許勝妙後與麤惡此三皆是
不隨先言此治已下翻障顯治離謟曲者治前垢也
如說能行治後垢也尸羅一垢對行立障不護已下
辨其障相不護實語列其障名違本受下顯不護相
不護實語有其二種一犯戒不護違本受時能持之
言二覆藏不護犯默妄語今言違本是初不護犯已
覆者是後不護對治是下翻障顯治忍有一垢對行
立障汙家已下辨其障相汙家列名云何污下辨污
家相謂惱他也利益他下辨家顯污正以益他是佛
家故惱亂他業即是污也對治是下翻障顯治精進
一垢對行立障戒無量下辨其障相謂於戒行生退
轉心退有三種一法廣故退二時久故退三法精故
退戒無量者是法廣也以法廣故難可具持劫長遠
者是時久也以時久故難可常持難持難行是法精
也以法精故難可善持律儀戒中惡無不離故難持
也餘二聚中善無不攝生無不度故難行也以是義
故生退轉心精進之心遍䇿諸行今此何故偏就戒
論此有三義一以戒是三學之初二以戒中備具三
聚攝行寬廣第三戒是事中所行難成易敗人多於
戒生退轉心不同定慧證法之樂堅固難失具斯三
義故就戒論對治是下翻障顯治禪有二垢對行立
障一亂心下辨其障相事中攀緣名為亂心內情妄
取故曰憶想對治是下翻障顯治經言不動治前亂
心生薩婆若治後憶想薩婆若者是一切智理定生
之故除憶想分別心也慧有三垢對行立障下有三
句辨其障相此對三道說垢為三無善巧者不住行
障於世涅槃不現現者明無善巧或於世間一向不
現涅槃中現此同二乘或於涅槃一向不現世間中
現此同凡夫此二一向故非善巧不修道者助道行
障於上證法欲心薄者證道行障自未得處名為上
證如是次下翻障顯治如前三垢下經次第三行對
治不捨世事成出道者對治初障集助法者治第二
障常求勝道治第三障上來廣釋。
如是成者是迴向中第三總結。
從上初十說信成就已來訖此大段第四隨文廣釋
是名懃行第五總結前者問言云何勤修故今釋竟
結答前矣。
下次解釋成就如是淨治地下總結之文於中有三
一牒前行辨釋經中成就如是淨治之言有四舉數
次列四名初十已下對文指斥初十是信信中後三
<pb n="83"/>
即是其欲第二十句名為精進第三十句迴向之心
名為方便以迴向故能以少善得無量果故名方便
二是名下就前四種結成安住即釋經中名為安住
三何以故下徵前起後舉經證成何以故者論主自
徵我何以故說前四行以為安住如經所說成就如
是淨治地法名為安住故我說之成就如是淨治地
者帖上文中懃行四種乃至示現方便之言名為安
住帖上是名說中安住如是說訖總結說分。
校量勝中文別有四一結前生後第二解釋校量勝
義三開章門四廣解釋。
已顯安住次說校量是初段也。
言勝聲聞辟支佛者第二段也初住地時已過二乘
何故今此方云勝乎有人釋言此非別異聲聞緣覺
向前初住及安住分行修趣寂相同二乘是故名為
聲聞緣覺然此正對別異二乘以辨過義若爾初住
已過二乘何故今此方乃說過又此為顯地中滿足
勝前初住及正住地何因對彼別異二乘而說過乎
釋言初住非不自有過二乘處若就願等以辨勝者
前來未有故此論之正以前來未有願等勝過二乘
今方有故明知即是過前初住向言初住自有過處
更有何過為辨此義汎辨過相其義自顯然大過小
數別無量今隨其要且論十七一發心過下至凡夫
發菩提心超出二乘故經說言沙彌發心勝過羅漢
以菩提心廣大意故二信心過十住已上於大乘法
信決定故三者解過習種已去於深法界如實解故
四起行過性種已上離麤煩惱具佛種性一切行故
五如觀過亦名道過解行已去於如實道觀察相應
趣實證故六者證過初地已上息除妄想證法性故
七求勝過初地滿心於所證法不以為足更求勝故
八淨業過離垢地中戒清淨故九定自在過明地之
中於禪解脫得自在故十道品行過謂炎地中不捨
眾生修行道品十一成就不住行過謂五地上十二
甚深緣起行過謂六地上十三寂用雙行故過謂七
地上十四報熟離功用過謂八地上十五辯才說法
行過謂九地上十六成就微細智過謂第十地第十
七者斷一切習一切諸行滿足故過謂如來地以此
求之前說分中證過二乘而未能起願行等故不及
此勝對前說分辨勝便足何用對彼二乘說過良以
小乘大乘所對凡欲辨勝多皆對之乃至明佛亦對
顯之。
下次第三開列章門有三舉數下列其名言願勝者
起行方便修行勝者依願正行果利益者行修滿足
此乃隨其行修始終以分三耳何者願。
下第四廣釋先解願勝於中有二一問答略顯二隨
文廣釋何者問也謂十答也十願之義五門分別一
列名解釋名字是何一供養佛願亦名攝功德願就
其所作名供養佛就所成行名攝功德二護法願亦
名攝智慧願就其所作名護正法就所成行名攝智
慧三攝法上首四增眾生心五知眾生亦名化生下
文之中初知眾生後化眾生就初以名名知眾生就
後以名名化眾生六知世界七淨佛土八同心行九
三業不空十成菩提此十據相隨心求義名之為願
論其行體光明善根轉勝增廣故名為願二據修分
別初七修始次二修熟後一修成得菩提果三就行
分別行謂自利利他之道初二自利次五利他後三
不定若別分之第八願者自利純熟第九願者利他
純熟第十一願自利利他二行得果若通論之皆是
自利故下論言此後三種顯自身矣俱是利他故下
論言此後三種得如實化若復通論十願俱是自利
利他故下論言勝有二種一常勤行無量行故即是
自利二與一切眾生同行即是利他四就所求行位
分別前之七種就行分別行如上辨後三就位位在
何處如下論說第八願者地校量勝謂從初地乃至
<pb n="84"/>
九地第九名為地盡校量在第十地十地學窮名為
地盡第十名為一切地盡在如來地以如來地聖位
窮極名一切盡五就所求因果分別前之九種是所
求因後一是其所求之果又十願中前六求因第七
求於淨土依果次二求因後一求於法身正果十願
如是下次釋文。
經中先明十種大願後以十盡成諸大願論還依經
次第解釋前十願中先科其文於中有三一就經科
分經有四分一修願方便二無餘下正明十願第三
重明修願方便四住初地起如是願總以結之二就
論科分論亦有四一正解十願二何故唯說此十願
下徵數以顯願之圓備第三解釋修願方便第四何
故名大願下總解大願三將論對經定其所釋於經
文中但釋第二第三段文餘二不解彼第一段修願
方便與第三段方便不異為是不釋第四總結易故
不解科分如是次釋其文文中初言發諸大願起大
方便大行成者是第一段修願方便於十願中始起
求心名發諸願數數起心修練諸願名起方便以久
修故任性成就名大行成此願心成非所願成所願
至佛方乃成矣此三方便就初以舉義通下九。
無餘已下正明十願先解第一攝功德願問曰五度
皆是功德何故今此但明供佛釋言此地檀行增上
故就供養明攝功德以供養佛檀行攝故雖明供養
行供養中備修諸德諸處多明供養三寶今此何故
但明供佛理實通有略故不論又此十中隱顯以論
初願之中對佛求供第二願中對法願護第八願中
對僧求同又復供養大例有三一唯供佛顯行趣求
二供佛僧從之求法三供三寶具攝功德今就初義
單明供佛。
經中初至盡未來際舉願所求供養之行一切劫下
結誓自要初段之中句別有九相從為六要攝為三
所言九者一者無餘二一切佛三一切供養四一切
恭敬五一切種具六者深信七者廣大八如虗空九
盡未來相從六者初四為一名福田大餘之五句說
為五大通前六也此之六大備如下論要為三者初
之六句是願所求供養行體次有一句是願所求供
養行德後二是其願之所求供養行能下結誓中一
切劫者供養時也一切成佛供養處也供養恭敬是
願所求供養行也大供養者於一切佛頓供養也無
休息者於一切時常供養也此第二段論家不釋宜
須記知下釋大願云言常行無量行者指此文矣十
願之末皆有此文。
論中有二一依經解釋第二釋竟就其所求六大結
之顯成大願就初段中先解福田句別有五一就無
餘開其三數二列三名謂佛供養及以恭敬第三廣
釋今先明佛佛有三者牒以舉數應等列名三佛之
義廣如別章供養有三牒以舉數次列其名言利養
者謂衣服等資潤名利敬供養者謂香華等不任資
養但可表敬名敬供養言修行者謂信戒等仰順聖
心名行供養如維摩中名法供養地持論中名至處
道有說此三別對三佛初對應身次對報身後對法
身亦可三佛隨義以分正是一人今總對之為三供
養不可別分恭敬有三牒以舉數次列三名言給侍
者身形奉給如阿難等言迎送者身不奉給但可迎
來送去而已言修行者以所修行敬順彼也修行供
養修行恭敬有何差別體一義異資順之義說為供
養虔仰之義稱為恭敬然此三敬亦得別望三佛以
分初望應身乃至第三望彼法身亦可通對上來第
三廣釋三相第四是故作願已下結成願心是於佛
田無出供養及恭敬故此願之末作願自要供養恭
敬無有休息舉彼顯此明於佛田供養恭敬攝福盡
也五如經下舉經并帖釋供事中言無量者供事廣
也言種種者種別多也復是勝者皆精好也備此三
<pb n="85"/>
義故云具足釋心大中心別有三一上二深三信清
淨增上敬者此解上也願迴向者此釋深也求佛心
中而為供養何有不深信清淨者此解信也所言廣
大餘中勝者勝餘凡夫二乘善也愛果因者能生世
間無量果也所言此因得涅槃者能得後際二涅槃
也。
上來釋竟下以六大結其所求顯成願大言初願中
六種大者所求大故願心大也下別指斥福田大者
佛能生福故名福田下舉經對田唯佛是何故乃舉
供養恭敬此舉敬養為顯佛是能生福也餘悉可知
言時大者常果之因經三僧祇方得涅槃故名時大
此常無常分為二大六決定中合以為一蓋隨釋者
開合左右互以相從皆得無傷又此標別起願各異
是以分之。
第二願中初總後別又發大願是其總也餘文是別
別中經文與初願同經同初願論中但解願心所求
護法行體廣大已下釋不異前不能煩耳諸願齊然
釋護法中初舉三法第二廣釋護持之義第三別解
三佛菩提第二廣中隨行始終兩番辨釋初就始修
以明護持第二復名三種成下就行終成以釋護持
法有三種一教二證三是行法就此三法彰護差別
一切佛說皆受持者牒舉經文謂教法者總指法體
修多羅等出其名字舉修多羅等取毗尼及阿毗曇
此釋法也下解護持書寫供養讀誦受持自行護也
為他說者外化護也攝佛菩提牒舉經文謂證法者
略指法體言證三種菩提法者就總開別就前總證
開為三種菩提法故名證三種佛菩提法非謂行心
證三法也此釋所護下解能護攝此證法自行持也
教化傳授化他護也化法皆護牒舉經文謂修行法
此解法也下釋護持但就利他略無自利於修行時
有障難者謂他修時有行障也攝護救者攝令增善
護與救濟令離惡也未起障難護令不生已起障難
能救濟也下就成行以顯護持於中有三第一總舉
第二別釋第三總結復三成者上來已釋今更重明
故云復也行德相應名為成就於佛所說修多羅等
舉其教法言阿含者名前所說為阿含也所言次第
令不斷者窮達教旨總持不亂故名次第總持不忘
名為不斷言成就者成就聞持轉法輪德證三覺者
是其證法初證是總三覺是別得證成者依法所成
證行成也言修行者是修行法乃至如實彰前修行
之分齊也謂此修法始從發心乃至後際如實境界
修覺成者是其依法所成行也修行是因正覺成者
修得果也是名三成第三總結上來第二廣釋護法
自下解釋三佛菩提聲聞辟支亦名佛者俱有覺義
通名佛也菩薩云何證於聲聞緣覺菩提釋有兩義
一者菩薩自所證中通具諸法故經說言攝正法中
具足一切聲聞緣覺世出世法二者隨化現證小果
故法華云知眾樂小法而畏於大智是故諸菩薩作
聲聞緣覺故說證矣下次五願明其利他於中初願
攝法上首為眾請法二以所行增長物心三知眾生
而為教化四知世界往彼攝益五淨佛土攝物處中
攝法願中初總後別又發大願是其總也餘文是別
別中經文與初願同經同初願就其所求行體之中
句別有四一攝法處二從兜率乃至涅槃明攝法時
三我爾時下於前時中明其常攝四一切處下在前
處中明其頓攝成佛無餘所從人也一切住處攝法
處也第二段中謂八相時就此八時以明攝法何者
八相一生兜率二下八胎三住胎中四者初生五者
出家六者成道七轉法輪八入涅槃然此八種諸佛
亦有具不具者如釋迦等具足八相或但具七如天
王佛白衣成道則無出家須扇多佛出世之時無生
可化虗示滅度留一化佛半劫度人是則彼佛無轉
法輪若取化說亦得具八從兜率者標數之首故說
<pb n="86"/>
為從謂從兜率乃至涅槃如世人言從一至十其義
相似後二可知論中但釋所願行體然上經中第二
段文迴之後釋自餘次第良以第二廣故後論釋初
段中成佛無餘乃至住處并舉經文下釋有二一解
成佛二釋住處一切應佛解成佛也應取正覺故名
為成為從攝法偏舉應耳言無邊者釋無餘也別則
難窮故曰無邊總攝無遺稱曰無餘此釋人也下釋
住處句別有二一約應佛解釋住處應佛遍滿諸世
界中故名世界以為住處無邊應佛各在一界是故
遍滿二就世界解釋應佛住之所以隨何世界佛住
處者牒前起後應感相順眾生見者正解應佛住之
所以為令物見是故住之如來示化名之為應物機
名感機有順聖聖隨物感故曰相順順物示化令生
見也從兜率天乃至為首并舉第二第三段文隨彼
已下超釋第三第二段文迴在後釋言隨彼生供養
佛者隨眾生故自供養佛令他學已故云方便以如
來說攝方便者以是為也為使如來有所說故啟請
攝法請法利生故曰方便集功德者是供養也集智
慧者是攝法也所集福智總名助法自下解釋第四
段文言一切處一時成轉牒舉經文非前後者攝之
頓也何故示下料簡第二攝法之時八相之中但釋
第一第二第三第六第八餘三不解何故如是彼前
五相捨勝從劣有疑須釋第一相者捨上天報生於
兜率是故須釋第二相者捨天生人理合料簡第三
相者捨化受胎復須解釋第六相者自力難成他教
易就捨易從難是故須解第八相者住益勝滅捨住
取滅理然須辨餘之三相捨劣就勝無疑可釋第四
相者住胎必生何須料簡第五相者出家勝俗不勞
辨釋第七相者轉法化生勝於不轉所以不論釋初
相中有二問答何故示彼不在色界及無色者是初
問也色無色天勝於欲界聖力自在堪能往生何故
示彼兜率處生言難處來乃至為遮是初答也此防
後時閻浮眾生輕慢心故小乘法中色無色界長壽
天難無初捨凡入聖道者是故將成不得生彼若生
彼者後生閻浮成佛道時閻浮眾生咸作是念佛自
避難來此成佛非為我等有是心故不能重敬聞說
不受於化無宜故不生彼何故不在他化等者第二
問也乘前答中上界是難他化天等非是難處何故
不生舉彼他化等取化樂故名為等如來有力乃至
敬心第二答也為增兜率眾生敬故何故不生化樂
天中增彼敬心化樂天報猶勝兜率起敬義微是故
不生若生彼者眾生念言貪樂生此不為我等若爾
何不生於下天下天報劣若生彼者後生人中成佛
道時人皆念言夜摩天等樂微易捨故佛捨之不增
敬意又欲天中忉利四天同是地居合以為一空天
有四此五之中兜率據中如來處之故經說言如來
大人處天天中在人亦然何故人中捨上樂者此問
第二來下入胎愍我來生增敬心者謂增閻浮眾生
敬也何故處胎此問第三住胎之言化生是勝何故
處胎釋言增長同生故者佛出世時眾生胎生名彼
為同若佛化生胎類咸言佛法深勝化生者得非我
境界絕分不求為遮此意故受胎生彼我同類能得
此法我亦應得故名增長若依涅槃則有多義一劫
初眾生無其道器佛不出世故不化生二生上族寄
勝表法三為教人敬父之業四假親護法五為息慢
六為息謗七為留身蔭於諸國故不化生以化生者
還復化滅無舍利故八為同諸佛故不化生三世諸
佛化胎生眾無化生故具此多義故受胎生今此略
就一義言耳何故自成此問第六成佛道相他教易
成自力難就何故捨易自成正覺現丈夫力釋自成
也非因他得釋非餘化何故示現入涅槃者此問第
八入涅槃相住世化勝何故取滅釋言令生懃修道
故若佛久住眾生常見不能起於難遭之想故現取
<pb n="87"/>
滅令彼懃修。
第四願中初總後別別中經文與初願同經同初願
就其所求行體之中文別有二一明一切菩薩所行
二說前行增長物心初中有二一總二別所謂一切
菩薩行者是其總也廣大已下是其別也第二段中
句別有二一對行彰說二教化下對人明化說中有
二一總二別說一切行說前總也如實已下說前別
也如實地道是前廣大無量無雜波羅蜜者名與前
同言方便者是前六相總別等也業者是前諸地所
淨生助道法論中初先牒問起發。
第四願中心得增者是牒經也增長物心正是所願
故偏牒之以何等行令心增者是徵問也下對辨釋
文別有三一舉經中總菩薩行明增物心一切所行
是舉經中總菩薩行教化已下明增物心二彼有四
下舉彼經中別菩薩行明增物心於中先舉四種別
行有四舉數次列四名言種種者道義差別所言體
者謂波羅蜜菩薩行體業者所謂諸地修業言方便
者德義善巧諸德同體巧相集成故云方便以此四
下明增物心三何者下隨別廣釋解種種中初問次
釋後以經帖何者種種是初問也世行三下題文辨
釋經中四句前三教道一處辨釋後一證道在後別
解前教道中世行有三標別舉數然世出世汎釋有
二一就位分別地前世間地上出世二隨義分別教
行差別名為世間證行平等說為出世今依後義故
名教行以為世間隨位不同故有三種廣者已下題
經解釋初至六地一行之中備具一切名之為廣第
七地中一切行中備具一切名之為大八地已上法
流水中念念深入無量佛境故曰無量下解證中初
無雜者法無我觀題經辨釋出世間智標別其相經
帖可知體牒前門波羅蜜攝舉經對顯業牒前門諸
地所淨生諸助法舉經對顯業是修業業能顯證名
為所淨修起教行名生助法能作此二故名為業言
方便者牒舉前門下總別等將經對顯彼六相門一
備一切一切成一成壞善巧稱曰方便說一切下是
其經中第二段文乘勢舉來非是第四方便之文。
第五願中初總後別別中經文與初願同經同初願
就其所求行體之中句別十一初之七句明知眾生
後之四句明化眾生前七句中所謂無餘一切生界
總知眾生有色下別後四句中教化一切總明教化
令信已下三句是別論中先對後之四句總顯願相
何者已下隨文解釋先作二問以為起發何者是生
是其初問問前七句所知眾生為何義者是第二問
問後四句化益差別下對前問次第辨釋解初問中
一切生界有六種者牒總開別次列六名言麤細者
報相差別言依止者報之所託不淨淨者受報處所
欲界不淨上二界淨言苦樂者正是其報言自業者
得報之因言自體者報之體性下次釋之何者麤細
問其初門麤有色下對問辨釋下之二界名麤有色
上四空處名細無色下就色中復辨麤細麤有想者
除無想天餘名有想細無想者第四禪中無想天報
與廣果天同在一處外道取為究竟涅槃修無想定
生於彼天得五百劫無心之報無佛弟子生彼天中
下就無色別明麤細麤非無想前三空處細非想者
第四空處言非想者無麤想也非非想者非無細想
是名下結釋依止中先牒前門次舉經對四生之義
釋有三門一隨事分別二對五趣辨其通局三對五
趣明其寬狹隨事辨者如諸鳥等名為卵生如今人
類名為胎生諸畜之類依濕起者名為濕生如諸天
等名為化生言通局者化生最通全攝二趣地獄諸
天餘之三趣皆分有之如劫初時人鬼及畜一切化
生胎生次局人鬼畜等三趣分有卵濕最局人畜分
有餘趣悉無畜中卵濕相顯可知人中濕生如頂生
王等人中卵生如毗舍佉母三十二子如是等也言
<pb n="88"/>
寬狹者以其四生望彼五趣辨其寬狹四生是寬五
趣是狹雜心云為生攝趣為趣攝生論自釋言謂生
攝趣非趣攝生何者四生五趣不攝論言中陰是其
化生五趣不收下釋化生依止之義胎卵濕等有色
可依理在不疑化生忽有先無依託云何依止下答
依業以業力故報得生也淨不淨者牒舉前門謂三
界繫舉經對顯欲界不淨上界是淨因果屬別目之
為繫種種身者受報別也雜入六道舉經以對入者
是處於六道處皆有苦樂故云雜也自業牒前一切
生處舉經對顯由業異故生處差別亦可業是受生
所依故名生處自體牒前名色攝者舉經對顯果報
雖眾無出名色四陰為名色陰是色何故四陰說之
為名人多釋言五陰成生生是假名四陰之心成名
中強從其所成故號為名是義不然當知色陰形現
可覩不假名彰是故當相說之為色餘四是心心法
冥漠非名不辨是故從詮說之為名故楞伽云以名
宣說無色四陰故號為名是名眾生總結所知為何
義者牒第二門下對顯之為三舉數經中四句初句
是總後三是別今言三者就別言耳次辨其相信佛
法者信佛所說因果等法此化令起世間信也入二
乘者令得小果經言斷世數道故者五趣差別名為
數道除因離果名之為斷入無上者已得小果漸化
令入大菩提也經言令住一切智者所謂佛智智之
分齊故名智處。
第六願中經同初願論中偏釋所願行體文別有四
一牒總開別明入皆知二列三名三廣解釋四約智
分異就初段中言無餘者是牒總也牒彼經中所謂
無餘一切世界有三開別隨入如是皆現知者明入
皆知佛於世間現知不比今願得之次列其名言一
切者世界相也真實義者世界體也無量相者世界
多也十方廣多故曰無量下次釋之一切相者牒舉
初門如經已下舉經對顯下廣分別於中有三一寬
狹分別一千為廣二千為大三千無量以千須彌千
四天下合為一界名為小千小千為一數之至千名
為中千中千為一數復至千名為大千此大千界華
嚴經中名世界剎大智論中名一世界論自釋言此
大千界成壞同時故名一界此復為一數如恒沙名
世界性此復為一數如恒沙名世界海此復為一數
如恒沙名世界種此復為一數至無量名一佛界九
地菩薩能於是界現成佛道如大智論發趣品中如
是分別今此文中且據一剎以分廣等二麤細分別
隨何等界意識身者意識是心身者是色色心麤故
世界亦麤色心細故世界亦細三亂住下依住分別
亂者牒經不次第者住無行行倒住牒經不造舍宅
覆世界也正住牒經造舍宅者仰世界也是名下結
下次解釋真實義相如帝網者牒舉經文真實義相
將論對顯如帝釋網百寶所成諸色互班不相障礙
世界如是一處之中備有多土多土同體互相集成
無有一土別守自性而無不性世界實爾名真實義
如業幻者轉喻況土成如帝網如似世人業幻之力
火處見水水處見火地處見空空處見地如是一切
世界同爾名業幻作故如帝網無量相者牒舉前門
言十方界無量入者舉經對顯入名為處十方國土
無量處處差別別入無量相者解釋辭也十方國土
形狀各異如阿閦界安樂國等非就一處說其無量
下次約智分其麤細真實是理唯智能知餘二是事
可以目覩故云現見。
第七願中經同前判論中偏釋所願行體初言淨土
總以舉數淨土之義廣如別章此應具論下廣辨釋
七中前四當相明土次有一句就人顯勝後之兩句
舉因顯果就前四中初二土體第三土相後一土用
前兩句中初彰體同後明體淨同體淨者釋有三義
一者諸佛報應之土同皆用彼法性為體二者應土
<pb n="89"/>
同皆用彼真土為體三就應中諸土同處迭互相依
故曰同體下以經帖一切一土一土一切釋還有三
若准初義一切報應是一法性一法性土緣起說為
一切報應准第二義一切應土是一真土彼一真土
隨物見異為一切應若從後義一處之中具有無量
差別應土彼應土中迭互相望或淨為一餘為一切
或穢為一餘為一切如是等也自在淨者明土淨也
淨有二種一者相淨眾寶莊嚴無諸瑕穢二自在淨
如摩尼珠美惡斯現今此所論是自在淨淨穢圓通
無礙無障故曰自在染淨隔礙不名為淨以自在故
說為淨矣經言一切平等淨者相淨之土彼此別異
自在淨土十方齊同故云平等莊嚴淨者土之相也
下以經帖莊嚴有三一神通莊嚴神變自在或小容
大大入小等二光明莊嚴寶光相照無有闇冥三寶
相莊嚴諸寶集成今言神通是初嚴也光者是其第
二嚴也相者是其第三嚴也下重解釋後二莊嚴光
明莊嚴釋前光也眾寶莊嚴解前相也神通莊嚴相
顯不釋受用淨者土之用也次以經帖離一切惱能
成斷德成就淨道能成行德穢土境界受用生過妨
礙道法淨土異彼故離煩惱成就淨道如香積飯其
有食者離過增道然後乃消上來四句當相明土所
言住處眾生淨者就人顯勝下以經帖智慧眾生悉
滿中者如維摩說菩薩成佛時有一切種功德眾生
來生其國今此且就智慧言耳智人住中明土淨也
下二舉因顯果之中因淨舉因因有二種一者行業
謂施戒等如維摩說二者德業所謂淨土三昧法門
如下八地淨土法門及十地中佛國體性三昧門等
今此所說是德業因下以經帖入佛上妙平等境者
如來藏中淨土法門是佛妙境證會名入能入實智
是淨土因言果淨者對因明果果有二種一者相淨
妙寶莊嚴從施戒等行業所生二自在淨隨心異現
從彼淨土三昧而現今此所論是自在果下以經帖
隨生心樂而為示者用隨物心下重顯之顯智力者
前因是智智起此用名智神力舉用彰彼智之力能
名顯智力此如八地淨土中說是義應定不勞異釋
上來七願是行方便自下三願行修純熟於中通論
三俱自利故下文言此後三種顯示自身三俱利他
故下文言此後三種得如實化於中分別初一是其
自利純熟次一是其利他純熟後一自利利他得果
就初願中經如前判就其所願行體之中有十二句
初句是總中十是別後一總結初言同心同行故者
總後十中初二句也就後十中共集善根是其同行
平等一觀是其同心後十皆同不可并舉故偏對此
以彰同矣論中偏釋所願行體先解初總次釋其別
後一結文略而不解解初總中不念餘乘正解同義
良以不念餘小乘故與菩薩同亦得說言同菩薩故
不念餘小下以經帖言同心者慧心同也言同行者
福行同也就釋別中先舉十數次列十名十中前五
明行修同後之五種明德用同前五行中初二自分
後三勝進自分之中初是福行後是慧行共集善根
無怨嫉者起行無乖故云共集以行同故情無乖異
名無怨嫉一切菩薩等一觀者證如平等名平等觀
與諸菩薩觀心不異是故云一當知觀心望理說等
對人說一亦可望人同故名等證理一味故云一觀
就勝進中初親近者攝法方便後之兩句依法起行
行分自他隨意現身是利他行八相成道教化眾生
名現佛身自心解者是自利行解發自中不假他授
名自心解菩提之道顯照自心名解諸佛神力智力
神力是佛阿含用也智力是佛證行體也後五用中
初一通體神通上進名曰不退所為稱心故云隨意
後四通用四中前三如意通業下一是其法智通業
成就大乘無障礙慧名不思議具菩薩行是總結文
乘勢舉來非是第十法智通文下重分別初顯功德
<pb n="90"/>
是共集也住寂等觀是第二也聚集論法是第三也
近佛菩薩名為聚集集何所為為論佛法隨心示成
是前隨意現佛身也此乃八相示成佛道自發勝心
念如來者是前自心解知諸佛神力智力勝進解心
不由他教是故名為自發勝心仰攝諸佛神通智力
名念法身得不退通是第六句神通體也後四句中
初言餘四通業得名總顯其相下別顯之一往餘界
一身往也第二自餘異身示者多身往也己身為自
自身之外他身名餘異身示者釋有兩義一對前句
分多名異二對後句異生名異以此異身飛行十方
令物覩見名為示現同生往者是其多身同生通也
入大乘者成就實慧通達甚深大乘法也。
第九願中經同前判就其所求行體之中文別有二
一乘不退輪行菩薩行是其自利二身口意下明其
不空行菩薩行是其利他前中初明乘不退輪後明
行行輪謂三輪身口意業能摧物惡轉下趣上故名
為輪益用無減稱曰不退依此起行說之為乘乘此
起行名為行行第二段中先明不空後彰行行不空
有二一者作業二者利益前中初言身口意業作不
空者總明作業眾生見下別明作業得如已下是其
利益論中初言第九不空行菩薩行總顯願相不空
行行正是所願故偏顯之復行已下依文辨釋先解
初段乘不退輪後釋第二不空行行言復行行顯乘
輪者釋初段也前明不空今重顯彼不空行行依不
退輪故云復行顯乘輪也以不空行依三輪故於中
二下釋第二段但解不空行行之言易解不釋有二
舉數作業已下列名解釋言作業者身等所作能益
不虗名作業不空言利益者拔苦與樂濟潤不虗名
利益不空此二若通俱是作業齊是利益為分兩種
隱顯異名良以前者隨其見聞身口意等業相差分
故名作業後不如是故不名業又第二門除其事惱
彰益義顯故名利益前作業者利之以道道益相隱
故不名益作業必定列其名字身口等業益利決然
故曰必定身口意業作不空者此舉經中初總作業
對以顯之如是次下釋彼經中別作業也如向總中
初身次口後明意業下別亦然故云次第言應知者
應知後別如前總中三業次第生見牒經示現勝身
令彼生信信無疑惑故曰決定此應信人何故乃云
必定佛法以法勝故依成勝身故覩色身信法勝也
明身不空指斥其相聞聲牒經口宣實教生物真解
口業不空指斥其相心喜牒經菩薩內心廓備諸德
令物喜敬起心趣順故斷煩惱明意不空指斥其相
下第二中利益列名次明二苦彰益所治種種苦者
違逼苦也貧窮苦者是其順緣不足苦也對治是下
舉經彰益得藥樹身治種種苦治苦之勝如藥樹王
遍治眾苦非獨除病得如寶身治貧窮苦隨心利益
如如意寶備與眾樂非直與財。
第十願中經同前判就前所願行體之中句別有八
初句是其菩提自體後七是其菩提作業體者即是
自行果也業者即是利他果也於一切處成菩提者
是菩提體實德圓通義無不在是故說言一切處成
是義云何本有妄心結集有果形有分限不能周普
以妄攝真真在妄中如妄局別不能周遍是時法界
廣大之法集在眾生心微塵中後息妄心有果不生
有果滅故形無所在知復從何說真在此說真在彼
是時真德無一偏在而無不在無一在故菩提無處
無不在故一切處成於一凡下是菩提業業有七種
初至度生示大涅槃是其第一示正覺業於中初明
現成之處示初生下正明現成就前處中凡夫道者
謂閻浮提是其可化凡夫住處名凡夫道於一凡道
簡餘三天不離一切統收百億百億閻浮同皆現成
故云不離現成可知現佛境界乃至滅苦是其第二
說實諦業於中三句初句是總後二是別現佛境界
<pb n="91"/>
神通智力是初總也八相成道說法度人唯佛所為
名佛境界雖云佛境相猶未分故復說言神通智力
八相成佛是神通力說諦滅苦是其智力隨一切下
是其別也別中初至示得佛道合為一句廣前通力
度生滅苦為第二句廣前智力前中初言隨一切生
所應度者化能隨人於念念中化隨物心所化眾生
心緣各異名為念念示得佛道正現成佛此猶是前
示成正覺說諦依彼是故牒來度生滅苦正說實諦
一三菩提至涅槃性是其第三證教化業於中經文
有證無化論中具有三菩提者此名正道簡異二乘
是故言一此是證體言遍知下對治顯證用向菩提
證智之體遍知法界一切法也照理普周名曰遍知
生死涅槃悉同無我名一切如法體寂滅說為涅槃
非果涅槃法體本淨名為性矣以一音下是其第四
種種說業示大涅槃不斷行者第五不斷佛種業也
示智起法是其第六法輪復業示大智地示理法也
諸佛智慧名為大智智依理生故名理法為智慧地
願已當來成佛滅後令此智地顯彰在時故名為示
如佛滅後諸聖弟子傳證是也發起法者發起教法
願已來世作佛滅後教法住持流通無失名起佛法
理法云示教云發起文綺互耳法智通下是其第七
自在業也一切劫下結誓自要一切劫數求佛時也
成菩提數所求果也果德非一是故言數求大智通
無休息者正是結誓自要之辭求大智通對前菩提
以自要也於中別分菩提自體名為智慧菩提作業
說為神通通則二中皆有智通無休息者對前劫數
以自要也。
從初願來大段第二正明十願安住喜地發諸願下
是第三段修願方便於中先明修願方便以十願下
明修所以以十願中攝願廣多故須為此三分修習
住歡喜地起如是願是第四段總結文也。
下以論釋於此願中偏解第一所願行體於中初言
起大乘行總顯願相無上菩提大人所乘名為大乘
願能生彼故名為起願能趣彼故說為行云何已下
隨文辨釋先作二問以為起發云何菩提問其體也
云何作業問其用也下對二問次第辨釋大菩提者
牒上前問如經已下舉經對顯言作業者舉後所問
下廣釋之先舉七數次列七名示正覺者現成就也
說實諦者轉四諦也此說小乘證教化者以己所證
化眾生也此說大乘種種說者說世法也不斷佛種
者菩薩所行名為佛種得佛常起故云不斷法輪復
者大聖雖滅令法住持住持如本故云復住言自在
者變化無礙下廣辨釋初業牒前於一凡道乃至涅
槃舉經對顯下次釋之於中但解一凡夫道一凡道
者重牒前文一閻浮義此解一也簡餘三方是故言
一言閻浮提凡夫道者重牒前文可化住處解凡夫
道可化眾生名為凡夫住處名道不離已下略不解
釋一切凡道類一可知示初生等不異向前第三願
中所以不解第二牒前現佛境界乃至滅苦舉經對
顯下次釋之經中三句但釋後二初現佛境神通智
力略不解釋以其總故若當具釋不異後別是以不
論釋後別中先解初句隨世一切解隨一切眾生界
也此名眾生以為世界言可化者釋所應度言隨心
者解念念中化順物情故云隨心示佛身者解示佛
道下重牒來明示現相謂除難處勝處受生名示佛
身除難處者諸難不同略有八種所謂地獄畜生餓
鬼盲聾喑啞世智辯聰佛前佛後北[鬱-山+止]單越及長壽
天前之三難在下三趣中間四難在於人道第八在
於色無色天此諸難中三塗[鬱-山+止]單及長壽夭就處彰
難此處眾生不任受道如來不生所以除之噵言彼
彼勝處生者就非難中簡劣取勝閻浮最勝在中生
也百億閻浮同皆現生故云彼彼下解別中後句之
文謂教眾生除苦斷集證滅修道名度眾生滅苦惱
<pb n="92"/>
也第三牒前一三菩提正是證體此名正道簡別餘
道是故言一觀釋遍知法者解釋一切法也無我釋
如一切性淨解彼性也言涅槃者還是經中涅槃之
言諸法理寂名為涅槃令生信者解教化也經中無
此論以義安第四牒前言一音者釋一音說何者一
音若就實論如來真聲名為一音應物異現令各各
解如一真身令人異見法螺之音是佛真聲常寂之
聲是法螺聲恒有恒無故曰常寂若就應辨釋有兩
義一隨類辨一或為胡眾現一胡音令餘種類各別
得解對漢亦然如是一切故經說言佛一音說眾生
隨類各得解也二隨法辨一或為眾生說施一音亦
令餘人解戒定等如是一切故經說言佛一音說眾
生各各隨所解也具斯諸義故曰一音隨種種信可
化生者解令一切眾生言也謂諸眾生信戒信施如
是等異名種種信一時令喜解令喜也隨人異樂語
稱物情故令歡喜一音異解故喜一時第五牒前示
大涅槃不斷所行舉經對顯第六牒前復佛智地解
釋示大智慧地也以佛智地釋大智地復解示也聖
雖滅度以住持力令彼智地傳化在時與本不異故
名為復一切所說軌則不失解釋發起一切法也修
多羅等所說軌則釋一切法舉修多羅等取毗尼及
阿毗曇亦可舉彼修多羅部等餘十一言不失者解
發起也第七牒前觀法無性是法智通知法空也如
意幻通相顯可知下復屬當法智通者見理捨相不
住世間餘二事用不住涅槃。
從釋供養訖來至此論中第一廣釋十願何故唯說
此十願下論中第二徵其十數以顯願圓於中前七
相顯可知言後三願顯自身者後三通是自利德也
地校量者謂從初地乃至九地行德漸增名校量勝
言地盡者謂第十地學之窮也一切地盡謂如來地
此三示現如實化者此三通是化他行熟名如實化
別分如上。
發諸願下論中第三解彼經中第三大段修願方便
於中先釋修願方便次解經中修願所以下以經帖
初言發願牒舉經文隨心求義修願始也十種願心
求供養等十種行義故名求義求是願也所求不定
故曰隨心方便牒經成彼所作方便勇者成彼所作
十大願也巧修諸願名為方便所求決絕故號勇猛
大行牒經所作成者所作十願皆悉成也十大願中
備攝法界一切諸行故修諸行成此願矣故下文言
菩薩初地於大願中具足一切菩提分法漸次起下
解彼經中修願所以漸次起三非一時者釋前起後
釋前三行起後一一攝無量願何以故下徵前起後
何故久習不得一時以十願下舉後顯前以十願中
各攝廣多無量大願故漸不頓經帖可知經中第四
住歡喜地起如是願易解不釋。
何故名下論中第四總釋大願前十願中一一皆言
又發大願此之大願上來未解故今釋之何故名願
問以起發光明善根轉勝增者此解願也真證善根
出障清淨故曰光明漸勝名增增長向佛故說為願
願名不別何故向者求義解願今言善根轉勝增乎
釋言前是始方便心以求釋之今此總解大願之體
故曰光明轉勝增廣勝有二下釋其大也有二舉數
勝聲聞等辨勝過劣一常懃下顯其勝相常懃無量
自行勝也常是常修無量頓修何者是乎前十願中
願願之末皆言所作無有休息指彼所說以為常懃
無量行也與生同者利他勝也十盡示者指後顯前
據斯以論十願通是自利利他。

十地義記卷第三本

<sarticle>十地義記卷第三末</sarticle>

<pb n="93"/>
上來第一廣釋十願自下第二廣明十盡成前大願
經中有四一總明十盡成諸大願二列十名三以願
心返要十盡四以願心順同十盡。
總中初言十盡句者華嚴名為十無盡句隨別廣多
名為無盡總攝無遺故說為盡由此十種廣無盡故
令願同之名成大願。
下三番中初之一番廣前十盡後二廣上成諸大願
廣十盡中四門分別一總別分別初一是總以十皆
為利眾生故餘九是別二廣略分別前九是廣後一
是略三以略對廣三轉分別初眾生界世界空界及
心緣界此之四句是世間轉法界涅槃界佛智入界
此三法轉佛出世界如來智界此二智轉四以五種
無量分別眾生界盡是眾生無量世界空界是世界
無量法界即是法界無量第八心緣是調伏無量餘
四調伏方便無量何故涅槃及地入界說為法轉而
不說為法界無量然三轉中總相論之但令是法皆
是法轉五無量中法有二種一是化法二是度法化
生法者名為法界度生法者說為調伏方便無量彼
涅槃界及智入界是度生法是故攝為調伏方便言
眾生者正是所化世界是其眾生住處法界盡者是
生所起善惡等法舉此用為化眾生也涅槃界者度
令得滅佛出界者度令成佛得佛之時遠離三有名
為出世非應世間名出世矣出世界者正名佛出以
之為界非謂名彼所出之世以為界也如說涅槃以
為界等如來智者是佛方便化他智也心所緣者謂
知眾生心有所緣故曰心緣非謂取彼所緣之法言
佛境界智入界者度生法也法界實性是佛境界此
境是佛智慧所入故名佛境智入界也欲以此境度
眾生耳。
如生界下是第三段以願要盡謂以願心要前十盡
彼若窮盡我願同盡於中先就第一生界以願要盡
如生界盡我願盡者此言不足若具應言如生界盡
若可窮盡我願乃盡略不具耳如生界盡是牒上辭
向言所少若可盡者是返要語然此兩句盡字雖同
而義有異前言盡者統攝無餘名之為盡後句所少
若可盡者假以返要隨別可窮故名為盡下之九句
不能煩廣并舉上盡以願要之。
如生界盡不盡已下是其第四以願同盡有人說言
此同無盡非是同盡若如是者同何無盡此乃同前
所列十盡皆無盡故名為同盡竟有何妨於中先就
初之一句以願同盡如生界盡牒上初句言不盡者
隨別難窮名不可盡彼既無盡我願善根同彼不盡
願依境故下九句中初先并牒彰其無盡然後將願
對以同之。
論中但解所列十名先釋經文後明十盡功能利益
前中論家兩門分別一總別分別生界總者汎釋有
三一者語總如上總言十地門等二者法總諸法同
體互相集成如六相中總相門等三就意彰總如此
所說意為化生故說化生以為總也餘九別者餘九
皆為化度眾生故望生界以為別也第二何等是眾
生下廣略分別前九是廣後一是略釋前廣中文別
有三一問答辨釋相顯可知二此事已說總結成前
前云十盡與生同行同行之事上來說竟故云已說
亦可十中前九事別上來說竟故言已說三釋盡義
盡者牒經示不斷盡非念念者明此所說統攝窮極
名之為盡非盡滅也眾生界等廣多無量窮盡彼界
即是示現不斷之義若有斷盡則不能得盡彼界也
此九種下釋後略文於中先攝九盡為三三轉示者
舉經對顯世法及智展轉無窮故名為轉此轉猶是
無盡之義上來依名次第辨釋此十盡句增上力者
彰盡功能以十盡故十願無盡願無盡故諸佛為生
常作益也此亦即顯十盡成願願同十盡。
行校量中初結前問後以為起發次釋後結已說願
<pb n="94"/>
勝是結前也云何行勝是問後也次隨文釋先辨行
相然後釋文十行之義廣如別章此應具論就釋文
中經有兩分一廣明十行二悉知生起清淨下結論
依此二次第辨釋。
就初信中經文有三一大願熏心心得調濡二心調
濡故人成信者三信佛下廣明信相初言決定發諸
願已牒前起後得調濡者由願熏心故調濡也緣中
自在名曰調心心性善濡名柔濡心此二是其諸行
之體故下諸地多明此二以為行體言成信者是第
二句由心調濡離於疑謗故此菩薩得成信者第三
段中句別有九初句是總中七是別後一總結初句
之中因果俱信故云總也信佛如來是信果也信本
行八是信因也別中初二明其信因具無畏下五句
信果舉要言下總結因果隨別雖眾舉要攝之唯因
與果信菩薩行是結因也智地說加是結果也窮到
之所故曰乃至智地是總說加是別論依經文次第
辨釋解初段中得調牒經彼諸善中自在勝者謂彼
信等諸善根中得自在也以心調故於諸行中欲起
即起故名自在柔濡牒經勝樂行者內證懌神名勝
樂行以寂樂故心無剛礦故名柔濡第二段中人成
信者舉經而已易故不釋第三段中先解初總入者
牒經從行入者是信因也此解經中本行入矣成菩
提覺是信果也此釋經中信佛如來窮因到果故云
乃至次釋其別就解因中句別有三一標別舉數信
菩薩行是標別也以此文中有因有果標因別果故
說菩薩本行所攝此菩薩行與佛為本能入菩提名
本行入有二舉數二雙問起發云何行者問其行體
云何次第問修成相三舉經對顯集波羅蜜對初問
也善成諸地對後問也下釋果中句亦有三一標別
舉數菩提所攝本行入者是標別也標果別因故說
菩提所攝本入菩提之果為本因行所趣入故名本
行入有六舉數六皆佛德是故言勝然下果中但有
五句何故言六以後結中有因有果今此通舉結中
之果故言六勝若爾前解信因之中何不攝後從前
為三齊類應然但後結文與果相隣故此通舉望因
隔越故前因中略不通舉二是故信勝約境顯心所
信勝故能信勝也三依文辨釋六中前五別明果德
後一總結別中前四菩提智德後一是其涅槃斷德
就前四中初之一門寄對顯勝後之三門當相辨德
外道魔等對治勝者是初寄對以顯勝也下以經帖
言無畏者謂四無畏對治外道外道邪見言佛無德
故彰無畏行兼自他德備智斷故能治也力謂十力
對治魔怨魔怨常欲壞人善法十力堅固於魔得勝
故能治也不共法者所謂十八不共之法對治二乘
何者十八若依雜心說佛十力四無所畏大悲三念
以為十八大智論中言十八者三業無失無不定心
無異想無不知捨以之為六欲念精進智慧解脫解
脫知見此六無減復以為六三業隨慧了達三世復
以為六通前合為十八不共不共之義廣如別章此
德過小故治二乘備此諸德故云具足咸皆牢固稱
曰不壞次三門中初一是通後二是智不思力者通
用難測經言不可思議法者神通法也後二智中初
真諦智後世諦智不雜深者證如一味名為不雜照
窮實性稱之為深下以經帖無中邊者釋有兩義一
約染淨法相以釋生死此邊涅槃彼邊聖道為中今
觀生死本性不有則無此邊涅槃如故亦無彼邊兩
邊既無聖道亦寂故無中間二約有無法理辨釋有
為此邊無為彼邊非有非無說以為中有即非有故
無此邊無即非無故無彼邊兩邊既泯中亦亡對故
無中間所言如來境界起者無中無邊是佛境界依
此境界證心現前故云起也一切種者了達世諦差
別智也經言無量境界入者法界差別說為無量彼
無量法是起行門此無量門是佛境界如來依此解
<pb n="95"/>
順名入上來智德言離勝者是佛斷德下釋其相煩
惱正使習是殘氣此二永斷故曰常離下以經帖信
成果者涅槃斷德究竟圓極名成就果上來所明皆
是果德何故獨說此為果乎雖復通是但前四句是
其智德智者是道道諦望滅義分為因離者是滅滅
諦望道義說為果故獨名此以為果矣菩薩於果決
定名信若具為文九句之中皆應彰信不能煩廣三
句云之餘類可知初句標首理然須置此句別終宜
亦須安第九總結文窮須論餘不如是廢而不說復
略說下釋第九句總結之文前皆舉數今此何故直
爾解釋不言六者良以此句總結因果非別次第所
以不論對前別故說略為復此總略也彼本行者是
其所信菩薩行也所言入者是其所信如來果也為
因所入故名為入言示現者用此略說行之與入示
現經中總結文也下以經帖舉要言者帖略說也一
切行者帖本行也得智說加帖前入也智地是總說
加是別說加相隱下重分別說者牒經言所說者是
佛所說化他教法加者牒經言證故者自行證法證
心合理理顯彼心故名為加此二猶前請分之中菩
提無邊佛化眾生所說法也前辨深信對此以明今
此說信亦對斯矣。
上來明信依信次起慈悲二心故下明之於中經文
大判有二一廣明三觀二見眾生不離苦下正顯慈
悲論文有四一舉三觀以為章門二舉慈悲以為章
門三離最上第一樂下廣釋三觀四見眾生不離苦
下廣解慈悲言此菩薩三種觀者是第一門於諸眾
生起慈悲者是第二門第三門中初離最上第一義
樂生慈方便此明遠離涅槃樂也涅槃之樂樂中精
極故曰最上殊勝無加名為第一有大義利故名為
義亦可此樂證理而成就理以標名第一義安寂名
樂情迷曰離離故可慈具諸苦者生悲方便此明具
足生死苦也前雖無樂無苦可慈方復具足種種諸
苦所以可悲此二斥過彼二倒者總明慈悲方便觀
也此明凡夫情迷之過前雖無樂具足諸苦若於苦
樂能覺能知得離有期方復於彼苦樂二法迷謬顛
倒苦處計樂樂處計苦得離無期是故可慈可悲之
甚。
下依三門次第辨釋釋初門中云何遠離問以起發
經中十句初一是總餘九是別菩薩作念佛法深者
菩薩乘前信解佛法故念法深大般涅槃是佛正法
出情稱深深極名甚念法深者為顯眾生遠離之義
牒已所觀以顯深故皆言如是論中有三一就總深
開餘九別二寂靜深下隨別列名九中初句明離妄
取取情飄動名之為亂息除彼亂故云寂靜甚深門
中明此寂靜將總名別故云甚深下諸句中甚深例
然第二寂滅彰法體寂次有三句空無相願對治離
障成前寂靜空無相願廣如別章此應具論次有三
句三道行德成前寂滅後之一句總結難得顯凡遠
離三依九門次第辨釋寂靜牒經下釋其相離妄有
者不取法體法實無體妄謂有之故云妄計離妄取
者不取集用集用實無妄謂有之故云妄計取非為
是名為正取前言實有此云正取文綺互耳寂滅牒
經法義定者涅槃體寂名為法定涅槃用寂名為義
定。
下次解釋空無相願成前寂靜句別有四一牒經文
二三障治者彰其治能三解脫門下釋成治義以此
三種解脫觀故能治三障大般涅槃名為解脫空無
相願與彼為門名解脫門四何者下辨障顯治先徵
起發後列障名言分別者妄想心體相者依心起虗
偽相虗偽事也取捨願者依相分別取捨心也順境
貪求名之為取違境厭背目之為捨願通兩處好則
願取惡則願捨不染下三顯前寂滅無染牒經離染
觀者是證道也妄想緣智名為雜染真觀除彼說名
<pb n="96"/>
為離離染之智名為觀也無量牒經不可算量生善
根者是不住道不可算數生善廣也此隨世行不住
涅槃不可思量集善深也隨涅槃行不住世間指此
善根以為觀耳上者牒經利自他者是助道也究竟
滿足名曰增上指增上行以之為觀難得牒經三阿
僧祇證智觀者總明上德後際方證顯深難得種性
已上乃至初地一阿僧祇初地已上至第八地二阿
僧祇八地至佛三阿僧祇度三僧祇如來覺照名證
智觀降斯未得是故稱難。
釋具苦中初問起發後依文釋然下文中就十二緣
明具諸苦因緣之中通業煩惱苦道過重偏言具苦
為欲對之起悲行故何者十二始從無明乃至老死
此義備如六地中釋今此但可解文而已於中就經
應作四分一總明凡夫心墮邪見二為無明蔽意識
下廣顯十二因緣之相三生長下總結苦聚四皆空
下明緣體空彰有是倒然今論家不依此判但攝為
二就向第二廣顯之中分前三支及彼初總心墮邪
見合為一分并舉并釋自餘九支及後兩段復合為
一并舉并釋何故如是人言文長是故分之此義不
然以前三支同是其因因是倒惑邪見義同一處解
之故下論中釋前三支皆名邪見識支是果云何言
因經說有三一說最初受生心識以為識支此識是
果二說中陰求生心識以為識支亦因亦果望前名
果望後稱因三說因種心體為識此識是因今就後
義說識為因名色下九同是果報生長苦聚此義同
故一處釋之故下經言生長苦聚名色一支是生苦
也餘之八支是長苦也愛取有等云何名為生長苦
聚以能增長未來苦故從後判矣若爾前說無明行
等何不從後說之為苦過去已起因果相定是故別
分未來未生由因而有是故愛等從後說苦。
就初段中經有十句而諸凡夫心墮邪者此句是總
餘九是別而者是其返前之辭前明佛法甚深如是
而凡墮邪與彼正返是故無樂唯具諸苦諸凡夫者
墮邪之人心墮見者墮邪之情理外謬取名為邪見
然此通說業煩惱等斯名邪見不唯取彼無因果見
為邪見耳情墜在中說為心墮由來常處何故言墜
此對一分始起故爾下九是別。
論中初先就總開別次列其名九中初六是無明支
次二行支後一識支就前六中初三根本迷法義過
次二為中追求時過後一為末增長煩惱起業行過
就前三中蔽意邪者是無明地迷覆法體覆障真心
故名蔽意總邪見中開此蔽意將總名別故曰邪見
下諸句中邪見類爾下以經帖為無明闇蔽意識者
道向凡夫為癡蔽也無明癡闇是無明體體無慧明
故曰無明自性愚騃目之為癡癡心闇濁故復名闇
蔽意識者是無明過能覆真心名蔽意識憍慢愛念
是四住地明其迷覆因緣之義由癡覆真妄立諸法
所立法中有內有外於內計實說為憍慢於外貪聚
名為愛念言憍慢者執我自高陵物名慢經言常立
憍慢幢者凡我恒起名為常立慢心自高如幢獨出
故曰慢幢言愛念者於外貪取名曰愛念未得悕欲
說之為念已得染著說之為愛下以經帖言墮在者
凡夫墮也念欲渴者帖前念也悕求為欲是法說也
欲心如渴是喻說也此法及喻就始言耳言愛網者
帖前愛也已得境中染著名愛是法說也愛心難出
如魚在網是喻況也此法及喻就終言耳下次明其
追求時過由內見我外見我所以我對所便生二過
於可得處詐善外相生諂曲過不可得處情忌在內
生嫉妬過言諂曲者詐善外相名之為諂內無誠實
說以為曲經言隨順諂曲林者凡夫隨也諂覆內實
如林覆障就喻名林嫉妬行者忌財名嫉忌身名妬
此二能與後身作因說之為行下以經帖懷嫉妬者
帖嫉妬也作後身因帖前行也言集業者由前追求
<pb n="97"/>
增長煩惱起業行過起惑名集作行名業經言多集
貪欲瞋癡帖前集也起諸業行帖後業也。
上來無明下次明行於中兩句初句思業後句明其
身口二業就思業中言吹心者思中始也煩惱如風
思心如火煩惱動思如風吹火故曰吹心言熾然者
思中終也增長不息故曰熾然下以經帖嫌恨猛風
吹罪心火帖吹心也嫌恨是瞋能飄心火就喻名風
罪心為彼煩惱風吹就喻名火惑動心火說之為吹
問曰貪瞋皆能發業何故獨說瞋心為風十業道中
殺業在初對初殺業故偏說瞋以為風矣理實具有
常熾燃者帖後熾燃無時蹔息故曰常燃言起業者
從思發動身口業也經言所作倒相應者倒是煩惱
從倒起業業還與彼顛倒相應。
心意識者是識支也心意識等眼目別名此心意等
結業所熏能生後果故說為種經中多說業為種子
何故今此說識為種義有左右若望苦樂業為正種
若就本性識為種子一切生死皆心起故經言隨順
欲漏等者就人凡隨據法業隨業依漏起名隨順也
欲界所有一切煩惱除無明使名為欲漏色無色界
一切煩惱除無明使名為有漏外道多取色無色界
為涅槃故破彼說有三界無明名無明漏此三連注
相續不絕如似瘡漏就喻名漏問曰四流四縛等中
皆彰其見何故漏中不說見乎雜心釋言注是漏義
見性疾利注義不順故隱不說如七漏中亦彰見漏
就通言耳起心種者由業隨漏熏彼本識成就種也
是中已下重復分別就無明中初三根本迷法義過
一處辨之蔽意牒初慢牒第二愛牒第三言此三邪
依法義者初一依法謂無明地迷覆真法妄有所取
是故說為依法妄見後二依義迷於世諦因緣之義
妄立我人愛念我所故曰妄計前蔽意者是心想見
迷理倒心八妄想中前三妄想憍慢愛念是我淨等
法相中倒八妄想中後五妄想憍慢即是我及我所
二種妄想愛念即是念不念等後三妄想言次第者
初句依法後二依義故云次第其次兩句追求過同
一處辨之諂曲嫉妬并牒二門求時過者總彰過也
下別解釋嫉妬之義妬於身者妬他內報嫉於財者
嫉他外財生生已下解釋而作後身因緣墮卑賤中
形貌醜陋是其妬心為後因也資財不足是其嫉心
為後因也言集業者牒第六句下但解釋集貪瞋癡
起業之言略不解釋然貪瞋癡生必藉因起必託緣
因謂三受緣謂違順中容境界受諸受者是三受因
三受非一故名諸受憎愛二倒是其所集貪瞋癡也
憎者是瞋從苦受生愛者是貪從樂受生彼二顛倒
是其無明從捨受生名前愛憎以為彼二癡返前二
名為顛倒非迷前二說為顛倒言境界者是違順等
能集緣也吹心熾燃牒第七句惡時相念欲報惡者
相念怨惡起害心也起業牒前言作惡時互相害者
謂作身口惡業之時相加害也對前瞋恨起思心故
還就殺業說其加害理實具有心種牒前於作善業
皆有漏者此釋經中隨順漏也起心種子略不解釋
用何隨漏所謂業行業有三種善惡無記無記非因
廢而不說不善隨漏理在易知不假言論善本性出
而說隨漏義在難知故今明之於作善時此句是總
謂作三有善業時也施戒修下別舉善業施是檀行
戒是戒行自餘忍進禪定智慧通名修行此善非一
故名為等三有善業依漏而起故皆有漏業有漏故
能熏心識成種子也。
於三界下第二明其生長苦聚名色生也餘為長也
就此經中初至如響是具諸苦然諸已下彼二顛倒
具苦文中隨經分判應為三分初列因緣九支差別
二如是下總結生長三皆空下明緣體空彰有是倒
然下論家亦分為三不同於此初名色等判為自相
二有緣生下判為同相三皆空下名顛倒相第二生
<pb n="98"/>
長苦聚之言一向不釋以易解故初自相中復分為
三名色支中初至共生判為報相第二不離判為因
相三六入下判為彼果次第相也三界地者名色所
依受報處也下六地中說業為地今此何故三界為
地理實齊等但今此中宣說名色依真識生故隱業
地復芽生者所受報也前已彰因今更明報故云復
生生如草木就喻名芽謂名色者列其報名言共生
者顯報依真餘文可知是中空下重別有四初明理
空二離我下以彼無我釋成空義三無知下以無知
覺釋成無我四如草下以彼外緣釋成無知言是中
者是名色等九支之中若通舉之是前所明十二支
中言皆空者因緣相有體性空也離我所者無神主
故名為離我諸陰無性名離我所無知覺者識想行
心名之為知受心名覺現見眾生有知有覺云何說
言離我我所故今破遣知覺之相說之為無是義云
何心法有四一事二法三理四實隨境分別見聞覺
知名之為事論體唯是生滅法數故名為法窮之空
寂說以為理論其本性唯是真實如來藏法故名為
實此四重中就事以論實有覺知據後三門無覺無
知相狀如何今先就彼無常法數顯無覺知一念之
心具有四相初生次住終異後滅若生是知餘三應
非餘三若非生亦應非乃至滅相求之類然又若四
相各別是知便是四知別知四法若有四知即是四
念何關一念具足四相又若四相一一非知四相和
合共成一知若如是者生相現時餘三未有與誰和
合乃至滅相現前之時前三已滅復與誰合而得知
乎又若四相一一非知非知共合焉得成知譬如一
盲不能見色雖伴多盲亦不見色以此推求四相之
中知不可得若就理門生滅之相尚不可得焉有覺
知若就實門破相之空猶不可得寧有覺知自相可
存如草木者據後三門草木無別故說如也現見眾
生動止語言云何說言無覺無知故今以彼草等顯
之動而無知故如草木不動無知故如石壁有色無
知故如草等有聲無知故亦如響。
論中有三初有三種是舉數也二自相下列名指斥
自相列名明其現在因緣體狀故云自相從復有下
舉經對顯同相列名未來因緣與現在同故名同相
云何說同未來生死同於現在六入觸等彼果次第
故云同也謂生老下舉經對顯倒相列名舉緣體空
明有是倒離我所等舉經對顯舉彼離我等取後文
皆空在初何不舉之超舉離我以離我等皆成空故
就別舉之三依名辨釋於中但解自相倒相同相同
現易解不釋釋自相中有三舉數一者已下列名辨
釋報相列名名色依彼真識因生復能生後故名為
報名色共下釋其相也阿梨耶者此翻名為無沒識
也此是第八如來藏心隨緣流轉體不失滅故曰無
沒斯乃生死之本性也妄不孤集起必由真故說名
色共梨耶生如經下帖下重分別共生之義共者牒
經所言名色共彼生者名色共彼真識生也懼人謬
取名色兩共故復顯之因相列名真識是彼名色因
也下釋其相言是名色不離彼者釋顯經中不離言
也謂名色起不離真心依共生者顯不離相舉彼名
色不離及依以顯真識是名色因如經下帖彼果次
者列其名也。
六入觸等從名色生是彼名色報相家果就彼果中
從前生後故曰次第從六入下略以指斥如經下帖
有緣生下同相之文舉經而已略不辨釋以同現故
生長之文略不釋也是中已下釋顛倒相經有四重
論家今以後之三重次第釋前是中離者舉第二重
此二示空顯成初門離我為一離所為二以此二無
是故皆空無知無覺舉第三重自體無者以無知覺
成前第二離我我所然諸眾生以神知故說言有我
知覺既無明知無我然彼覺知假名說有體性本空
<pb n="99"/>
故曰無也彼無知下以第四門釋無知覺句別有四
彼無知覺是第一句牒前起後示非生下是第二句
以後釋前示謂顯示何所顯示示無知覺用何顯示
以非生數動不動事而顯示之良以惑者見人動止
便謂有知故以草等非眾生數動不動事類破彼知
草木及響說名為動石壁不動彼動不動皆無知覺
眾生亦爾然此就理無知義同隨事有心故分內外
三如經下舉經帖成有色無知事如草木聲而無心
故說如響四重分別因緣相似明內似外草木等事
是外因緣內法似彼故曰相似相類法者明外似內
外草木等類似內法名相類法。
上來廣釋第二具苦下次解釋彼二顛倒云何問也
如經已下舉經對顯然者是其發言之端然諸眾生
迷前義樂稱曰不知惑上諸苦故云不覺此是因也
而受苦者明無樂果唯受苦報。
上來第三廣釋三觀自下第四廣釋慈悲經文之中
先悲後慈悲有兩句一見眾生不離苦聚牒前起後
牒前具苦起此悲心二是故下結成悲觀准慈驗悲
文少不足若具為文應有三句一見生不離牒前起
後二我應濟拔令出諸苦正起悲心三是故即生結
成悲觀中間一句類後可知略而不辨慈中亦二一
我應化令住涅槃正起慈心二是故下結成慈觀准
悲驗慈文亦不足若具為文應有三句一見眾生遠
離義樂牒前起後二我應化令住涅槃正起慈心三
是故即生結成慧觀所少初句類悲可知略而不辨
經雖略無准下論釋理必須有然此為辨悲慈觀行
故悲與慈並稱智慧論中唯釋悲中初句及釋慈中
所少初句先問次答後釋牒意問中云何具諸苦聚
問向悲中第一句也云何遠離問向慈中所少初句
下次答之此先說者具苦如上具苦中說離樂如前
離樂中說若欲更釋不異於彼故指答之下釋牒意
若如上說何勞重舉故下釋言為欲示現大慈悲等
故重牒之下次明捨何故明之釋有兩義一以大悲
為拔物苦故須行施二以大慈為與物樂故須行施
總相如是別分有四一以大悲為拔物苦然諸眾生
交在苦中須以財救故須行施二以悲心欲拔眾生
生死之苦自我不出生死之苦無由令他出離生死
生死必由施行而捨故須行之此前兩門為拔苦也
三以慈心為與物樂然諸眾生現無財樂故須行施
四以慈心為與眾生菩提之樂自我不得無由令他
得菩提樂然此菩提由施成故故須行之此後兩門
為與樂也。
經中初先牒前起後住在初地以深妙下正明行施
住於初地能成下結正中初總所謂下別如是下結
總中四句住在初地是第一句以深妙下是第二句
以智求下是第三句即時已下是第四句四中初一
是修捨處中間兩句是修捨心後之一句是修捨行
心中何別初句是其護煩惱心觀空名深以心深故
於物無恡後句是其護小乘心求佛行捨故異小乘
別中十句前九外捨後一內捨總結可知。
論中但釋住初地下正施之文於中但釋初總及別
後結不論即時所有皆能捨者牒初總中第四句文
求佛智故釋修捨意就解別中論文有二一依文辨
釋二是外事中初捨總下分總異別就別以彰利與
不同前中初先牒以舉數是中一切牒舉經中一切
財穀庫藏已下十種物也有二舉數前九外施合以
為一後一內施獨以為一故有二也次列二名下廣
釋之外九句中初一是總後八是別論先釋總外物
有二牒以舉數所用貯積列其二名總中財穀是所
用也總中庫藏是貯積也次以經帖如是次者比經
對論明其次第以初財穀帖前所用以後庫藏帖後
貯積文次不越故曰次第於中廣下就總彰別別中
金等是前貯積寶嚴具等是前所用下釋內中內牒
<pb n="100"/>
前門自身攝者頭目等事不可別舉故舉自身統以
攝之。
上來依文次第釋竟下次第二分總異別就別以彰
利與不同於中初先分總異別是外事中初捨是總
彰總異別總唯在外不在內中是故稱云外中初總
餘九別者彰別異總八種是其外中之別一種是其
內中之別內外通舉是故說言餘九是別內者雖非
總中開出事別非總故亦名別內外既殊何故通舉
事別同故與下文中利喜八種其義相似彼八種中
七種是外一種是內內外雖殊利喜同故一處舉之
此亦如是又欲就此內外九事開分二喜故通舉之
依二喜下就別以彰利與不同依二舉數依猶為也
為令二喜故為此施藏攝利益列其二名藏攝喜者
以己庫藏攝物令喜利益喜者寶莊嚴等利益我物
與彼令喜下辨其相藏喜牒初謂金銀等舉經對顯
利喜牒後下辨其相有八舉數嚴等列名舉經對顯
眷屬喜者是我眷屬與彼令喜堅著喜者物體非上
偏恊己情我所堅著與彼令喜稱意喜者頭目耳等
我之身分隨我心用名曰稱意與彼令喜。
自下次第明餘六行於中一一皆初牒前次辨後結
就不倦中大施救生舉前起後轉轉推求正明不倦
轉轉推求明不倦行前用財施攝之未具故復求法
究竟利益所求功德名為世間智慧出世彼求時下
明不倦心是名下結知經論中不倦牒前一切不怯
正明知論是故下結知世智中知經牒前善能量下
正明知世於中三句一善籌量應作不作謂量己力
及量眾生於自於他有宜應作無宜不作此句是總
二於上中下隨宜隨宜轉以顯前應作不作年德過
己說名為上齊等名中劣己名下三隨力下轉以顯
前隨力顯前初句隨宜隨感顯上後句隨宜是故下
結就慚愧中成世智已牒前起後知時量下正明慚
愧於中三句一知時量謂知修時量己心分二慚愧
下以知時量故於所違生慚愧心三以慚愧能利自
他是故下結堅固力中如是行中牒前八行以起於
後次辨其相精進修行總明堅固得不退轉別明堅
固如是下結供養佛中得堅固已牒前起後懃供已
下正辨其相略無結文從信至此廣明十行悉知下
結結有總別悉知生起清淨地法據修總結信等是
其成地法體名為地法地法非一名諸地法此十是
其出障地法故名清淨於此十種清淨法中善解修
起名為悉知生起地法所謂信下隨行別結。
論中但釋知世慚愧堅固供養不倦知論易解不釋
解知世中經有三句一知應作及不應作二隨宜隨
宜三隨力隨感三中初句一向不論第二隨宜牒指
餘論如地持論菩提分品具廣辨釋今指彼也第三
一句論主自釋相顯可知解慚愧中經有三句初知
時量二起慚愧三修利自他今但釋初知時之言示
三時者約修以分念時據始未能相續但可隨分念
念漸習日夜時者隨心轉勝堪能日夜不斷絕也不
斷時者究竟成就常不絕也此相如教優波毱多調
心之法釋堅固中如是彼行舉彼經中牒上之文如
上所說信等故者舉信乃至等取慚愧以此精進通
䇿諸行故通牒之十中後三攝護前七何故獨此通
舉前行精進勇猛進行最強故偏舉之下次正解堅
固行體勤修有二牒總開別不退力等牒經辨釋不
退牒經不捨行者自分成處無退捨也不轉牒經精
進不息者勝進分中修不息也此與彌勒問經論同
釋供養中先牒舉數次列二名言利養者財供養也
言修行者法供養也上初願中供養有三一者利養
謂衣食等二敬供養謂香華等三者修行今此敬養
攝入初門故但有二下解結文於中先就別結之文
隨義分別後就總結對上辨異就別結中兩門分別
一據修分別此十種行顯二成就牒以舉數深心修
<pb n="101"/>
行列名指斥通而論之十皆是心亦俱是行故此十
種名行校量於中別分前三是其行方便心故名深
心後七是其造緣正行說為修行此與地持所說相
似彼中前三名為心淨後七名為行方便淨二就行
分別行謂自利利他之道前之七種別利自他後三
通利依自利者標其行別言謂信者舉經對顯下釋
其相信菩薩行舉前信因及諸佛法牒上信果求必
得者於彼所信求必能得故名自利依利他者標其
行別謂慈悲者舉經對顯安穩與樂釋其相也安穩
是悲拔危苦也與樂是慈與物樂也捨不疲倦知經
知世相顯可知下三通利餘三攝護總顯其相慚愧
堅固能護前七供養修行能攝前七由慚愧故護令
離惡由堅固力護令信善不退不失是故名護直爾
信等自能離過何用慚愧若無慚愧終不起信斷於
不信如是一切故說慚愧以為能護所言攝者釋有
兩義一就修行以明其攝由如說行起彼信等故名
為攝二就供養以明其攝於中有二一攝令生為行
供養攝起信等故名為攝二攝令得果由二供養得
二身故令彼信等同得二身故名為攝下別顯之不
著列名言以慚愧對治障者釋其相也慚愧之心於
過羞耻故能治障所言信等不著行者以無障故信
等七行皆離著也不動列名有堅固力信等不動釋
其相也第三門中先就修行以明其攝後就供養以
明其攝修行彼垢淨依行者就如說行以明攝也修
行是其如說修行此之修行為前諸行所依止故名
依止行何者是彼謂前信等云何垢淨彼前信等於
垢得淨故云垢淨依止行者依如說行令彼信等離
垢清淨故名依止供養攝行就彼供養明其攝義於
中兩句言供養佛攝信等者攝令生也為行供養攝
起信等故名為攝得二身下攝令得果以彼供養能
攝信等得二身故名之為攝利養修行是二供養供
養二故得二身也上妙身者功德色身是前利養供
養所得見生敬重益不空者顯上妙相調柔心者智
慧法身是前修行供養所得文中少一柔濡心也自
性善成明前調心久修今熟故曰性成樂行法者明
柔濡心證法懌神名樂行法。
上來就彼所結十名分別解釋下就總結對上辨異
前安住中云言成就淨治地法今言生起清淨地法
兩淨名同故須辨異前是能淨此是所淨前安住中
非無所淨以地未滿偏彰能淨此十種中非無能淨
以地窮滿偏彰所淨義意如此文相云何前三十句
乃至上上舉前安住淨地法者彰前異此能淨地故
名淨地法言此十句乃至供養舉此十行所言盡是
障地淨者明此異前十行皆是障地淨法故云盡是
盡猶皆也障地淨處所生之法是故名為障地淨法
是名下結。
果利益中果別四種始從調柔乃至願智今先辨釋
然後解文就此四果五句分別第一釋名第二分別
是修非修第三明其諸地同異四辨次第五釋諸地
有無之義調柔果者釋有兩義一者能調修施迴向
化眾生等能練信等名為調柔地中滿足名之為果
二者所調信等十行由施等故離垢清淨故曰調柔
果同前釋發趣果者地滿足已更集明解能發此地
有能趣向故云發趣果同前釋攝報果者王位之身
酬因名報因成納報故名為攝果同前解願智果者
內證願力教智自在名為願智果同前釋所言分別
修非修者前二明其行修方便後二彰其行報純熟
行修方便偏在地滿行報純熟該通始終從初住地
乃至地滿所受王身說為攝報所有作用說為願智
言同異者前之三果諸地差別名之為異第四願智
諸地齊等說之為同良以地位相別難分故彰前三
以顯優劣實德須論故明願智彰智平等言次第者
四果之中何故先明調柔果者調柔練前信等十法
<pb n="102"/>
乘前之便故先明之何故第二明發趣者前說調柔
自地滿足便能發此趣向後地故次論之若如是者
何故地持先明發趣後說調柔彼是說時非行次第
說者何故不依行乎然說不定或時從末以尋其本
或時從本以尋其末地持據末以尋本故先明發趣
後明調柔發趣既是趣向他地何不最後置之在此
以此發趣與前調柔同是行修修義同故一處而說
餘二非修所以後論何故第三明攝報者攝報與前
同是差別差別義齊一處論之故在此矣何故第四
明其願智願智是其無差別果與前類別是故後說
言有無者發趣一果此地中有餘地中無餘三皆有
何故發趣唯在此地此地見道於他地中照見分明
堪能趣入故此論之餘非見道廢而不辨若此見道
地滿心後明發趣者餘地修道地滿心後何故不得
明修發趣見是解心解可玄見故此地中明解發趣
修無玄修是故諸地滿心之後望於他地無修發趣
調柔經中初先法說次喻後合。
法中有四一見多佛起行之緣二見佛時下明能練
行三以二攝下乘前練行明別地德四隨所下明所
練淨。
前見佛中菩薩見人初地見處下正明見多見佛者
總明見佛通願故者見佛善也見多百等廣明見佛
眾多百故名曰多百非謂所見多於百故名多百也
餘者類然以通願下能見善根。
能練行中初明供養次明迴向後化眾生供養行中
初供養佛後供養僧何故不明供養法者為欲供人
攝法故也就供佛中見諸佛時上心深心明供養心
增上敬重名為上心求佛心中而設供養名為深心
此二如上初願中釋然初願中明其信心今略不論
下明供養供行是總敬下是別別中依論有其三種
一敬供養謂口讚嘆二尊重供養謂身禮拜三奉施
供養謂香華等准論驗經經少不足少一禮拜而復
顛倒若正應言恭敬讚嘆尊重禮拜言恭敬者是敬
供養言尊重者是其第二尊重供養言讚嘆者顯前
恭敬所少禮拜顯前尊重衣服已下是其第三奉施
供養供僧可知前供佛中不言菩薩上妙樂具供僧
偏爾釋言前說上心深心此云菩薩上妙樂具文綺
互耳又於佛所上妙可知於眾僧所喜為輕末故須
彰其上妙樂具下迴向中以此善者以前供養佛僧
善根求菩提也化生行中成化法者謂四攝也能練
如是。
自下第三別地德中初明利他後明自利就利他中
此地布施愛語增上何故如是釋言此地檀度增上
檀中財施是布施攝檀中法施是愛語攝故此地中
布施愛語二攝增上第二地中愛語增上以二地中
持戒清淨離口四過令人愛樂故二地中愛語增上
第三地中利行增上以彼地中修行十種救度行故
第四地中同利增上不捨眾生修道品故五地已上
四攝齊等不復可分自利行中初地檀增乃至十地
智行增上問曰菩薩一一位中皆具諸行一一行中
亦攝諸位今何故言初地唯檀乃至十地唯智增上
釋言實具但經論中說之不定略有八種一於一位
中唯攝一行初地唯檀乃至十地唯智增上二一位
中具一切行初地即具十波羅蜜餘亦如是三一位
中唯具一位初地唯是初地之位餘亦如是四一位
中具一切位曠修一切諸位功德成於一位故經說
言菩薩一地普攝一切諸地功德五一行中唯具一
行分相論之檀行唯檀餘亦如是六一行中具一切
行如大品說六度相攝於一檀中具攝諸度餘亦如
是七一行中唯攝一位如此經說檀攝初地戒攝二
地餘亦如是八一行中攝一切位如地持說一持行
中具足攝彼種性發心及行方便餘亦如是今據初
行是故且言初地檀增。
<pb n="103"/>
自下第四所練淨中有始有終供養教化受行地法
練之始也迴向轉淨練之終也始中隨所供養佛者
牒前供佛前文之中明供佛僧今此略牒供養佛也
教化牒前成化生法此是能練此二行中熏發真心
令生信等名為受行清淨地法此是所練下次明其
迴向力故令前所練出障清淨於中四句如是如是
是第一句牒前能練初一如是牒上供養後一如是
牒前教化彼諸善根是第二句牒前所練清淨地法
皆願迴向是第三句用前所牒如是如是上求佛智
薩婆若者是一切智轉復淨下是第四句明前所牒
彼諸善根轉復淨也初住地時已少清淨今此更淨
故云轉淨此明離障調柔成就善行成也然上文中
先說迴向後辨化生今此何故先明化生後論迴向
各隨一義前據行相自他以分供養迴向是自利行
故先辨舉化生利他在後而論今據修相供養化生
是其自分故先牒之迴向勝進故在後舉。
次以喻況如真金者是其所練喻彼信等火是能練
喻前供養化生行等如世真金本與石合名之為礦
巧師融冶從石出金地法如是本與妄合名曰眾生
行者善修至初地時出煩惱障又如真金雖出砂石
更須火練令其清淨地法如是前初住時雖出煩惱
今於此處地滿心中更修施等令其清淨又如真金
雖以火練除其麤垢微障未遣以礬石煑方得清淨
地法如是前修施等雖除外慳微過猶在故二地中
持戒離之又如真金礬石煑已重以火練稱兩等住
地法如是於三地中修習淨禪令其不退如金淨已
作莊嚴具地法如是於四地中集起一切菩提分法
如莊嚴具車璖磨瑩光色轉勝地法如是於五地中
以不住道方便智觀修治力故轉勝明淨如莊嚴具
琉璃磨瑩光色轉盛地法如是於六地中以觀因緣
不住巧智修治力故轉轉清淨如莊嚴具眾寶間錯
益更精好地法如是於七地中具修一切菩提分法
益更精好如莊嚴具繫閻浮王若頸若頂勝過餘金
地法如是成在八地菩薩心中轉復過前如莊嚴具
繫轉輪王若頸若頂餘金不及地法如是成之在於
九地心中餘行不及如莊嚴具繫自在王若頸若頂
四天下金所不能及地法如是究竟成於十地心中
餘善不及故今此中以金況地合文可知。
論中初先并列四果名如上釋後解其相調柔果者
牒上初門下釋其相先解喻文後解法說合喻一文
略不辨釋就解喻中先約金喻明其所練金相似法
約喻顯法金喻似法名相似法信等如金辨法同喻
金性本有從緣始顯信等十行方便修生云何如金
此如上說信等有三一是緣修對治之行妄識為體
二藉緣修力熏成真德德雖緣集成由真起第三無
始恒沙佛法本隱今顯始顯真性說為行德此後兩
門真識為體此三之中剋實以分初門如火後門如
金中間一門如莊嚴具今此文中但攝為二七識緣
修喻之如火後之兩門攝德從體斯如金矣下約火
喻明其能練數數牒經有三入者約喻顯法此實是
修約喻名法故云入也下列三名取法說文對以顯
之無上果入語中略少若具應言求果入也求者是
其迴向義故。
下次解釋法說之文但解見佛及能練行餘略不論
解見佛中先解通願見佛善根以勝神通見色身者
飛行神通往餘佛土見色身佛內正願力見法身者
內證真願與彼法身相應名見此法身者一切智德
通名法身非唯取彼法性身也見多百下釋彼多佛
先舉經文方便善巧示多佛者廣就諸數以顯佛多
故云善巧顯多數者彰前方便善巧之相多百千等
九種差別是其多數顯此多數彰所見佛廣多之義
故說善巧非成十數名方便也供有三下解釋經中
能練之行先解供佛有三舉數言恭敬者是經文中
<pb n="104"/>
恭敬之言謂讚歎者即是經中讚歎言也言尊重者
此是經中尊重之言謂禮拜者經中略無言奉施者
猶是經中奉施之言香華等者斥其相也略舉香華
等取餘事下解供僧世不共者解上妙也初地已上
所得果報不與世同故名不共。
發趣果中先問起發經中初明發趣之行是名略解
總結地相前中有四一法二喻三合四結法喻合中
皆有四分一問二知三能行四能到四中正取知為
發趣知是見解能趣向故知必由問故先明問以有
知故能行能到故舉行到顯知功能。
法說問中初住初地問初地相次問二地後問三地
乃至十地問二地上義則可爾於彼初地滿心之後
方起發趣有何未了須問初地釋言初地有二種行
一者自分當地所成二者勝進於地滿中仰修二地
方便之道自分成處今不假問仰修之所未知須問
故今問之所問雖是向二地法修在初地是故猶名
問初地矣亦可菩薩一一地中普攝一切諸地功德
是故須問一切地法成於二地乃至成佛非是問於
初地行事問初地中言菩薩者能問人也住初地者
問之處也於初地下舉法勸問於中四句諸相得果
是第一句應從已下是第二句成地法下是第三句
無厭足者是第四句四中兩句是其所問兩句能問
第一第三是其所問第二第四是其能問就所問中
諸相得果是其修法成地法者是其行體就能問中
應推問者能問口業無厭足者能問之心此四句中
准問二地應先勸問次明諸相成地諸法後勸無厭
問則通問諸相得果及成地法無厭足者亦通此二
但此文中先明諸相次勸令問後明成法應問之言
兩句成之從前為言於初地中諸相得果應從諸佛
菩薩知識推求請問從後為文應從諸佛菩薩知識
推求請問成地諸法無厭足也相者觀也得是證也
果是修行猶前佛教三漸次也應從佛下勸之請問
名佛菩薩為善知識成地法者所謂信等是前諸相
得果體也彼據修義說以為三此就行體說以為十
藉斯位立名成地法地法要故應問無厭次問二地
如是第三第四地下問餘八地第二知中句別有十
相從為五法體唯三依論可知第三行中菩薩如是
牒前知也善起地相總明修行依知正行故曰善起
所修地道名為地相下別顯行不住意成起行心也
去心決絕名不住意成乃至轉入是正行也以得十
下第四到也發趣在此何故已言行及到乎然實此
地未行未到舉終顯此堪行堪到。
第二喻中先喻初問問中有二一能問人所謂導師
喻前菩薩第二正問喻前正問於中有二一為他問
二自為問此二之中皆初明其問之所為後明正問
多將人眾向大城者是為他中問所為也將人向城
是後正行為起此行是故須問此問所為法說中無
喻中義安應先問下是為他中正問辭也問者是其
知行之始故曰先矣言道中者是行處也道處中間
是宿處也此二處中皆有衰利故有四句前法說中
總舉勸問喻中委曲四句辨之具道已下是自為中
問所為也作所應作是後正行為作彼行故應問也
推求請問是自為中正問辭也下喻知中未發初者
知之處也發趣向後似非初地是故文中皆言初處
是導師者能知人也乃至知到是正知也下喻行中
未發初處發行處也是大導師起行人也以智思惟
起行解也具資粮者起行因也正導人者是正行也
下喻到中乃至得到正明到也於嶮免難到之益也
自他無憂彰到利益。
第三合中初先合問菩薩如是合能問人善知已下
合前正問於中有二一合為他二合自為他中先合
問之所為然上喻中但舉後行明問所為今此通舉
知之與行明問所為善知障治乃至善知如來地法
<pb n="105"/>
玄舉後知明問所為知中十句舉初舉後越其中間
故言乃至欲將已下玄舉後行明問所為具福德者
功德莊嚴法從喻名說為資糧善擇慧者智慧莊嚴
言欲將者對後正行彰己欲作行專為物名將眾生
向薩婆若法從喻稱說之為城未發已下合為他中
正問辭也應問地道是行處也應問道處是成處也
各有障治故有四句具大已下合自為中問之所為
從諸佛下合自為中正問辭也下合知中未發初處
合知處也是菩薩者合知人也善知障等合正知也
下合行中言未發者合欲行處言菩薩者合行人也
慧分別者合起行解具德慧者合起行因如食具等
將一切下合正行也下合到中乃至令住合其到也
不為已下合到利益也。
是故已下是第四段結勸之文言是故者是發趣果
能趣所行到佛果故常應懃修諸地業者此發趣果
能趣所行與後九地為本業也勝智本者此之發趣
堪任到果與佛勝智為本行也亦可與彼十地勝智
為本行矣以此發趣諸地家業勝智家本故應不倦
勤修習之。
上來正明發趣果竟是名已下大段第二總結地相
說地未竟何故已結以此地中行修之窮據斯已結
後餘二果是初住來果報利益非是此地行修之窮
故此結竟然後別論諸地例爾。
論中但解法喻二文結合不釋法說之中有問有知
有行有到但解問知行到不論就解問中相者牒經
隨諸地中障及治者立障立治階別十地故名為相
對彼地實說為相矣此相即是觀漸次法雖即是觀
義有左右論其觀義舉障顯治若論相義障治俱是
得者牒經證出世者是證漸次果者牒經因證得世
出世智者修行漸次依證而成故曰因證所起功德
名為世間智名出世此三是其修義差別成地牒經
謂信等者成地行體舉信等取餘九行也為滿彼者
釋問無厭為欲滿彼諸相得果成地法故應問無厭
亦可為滿解釋後知為滿向前諸相得果成地法故
須知障治乃至須知入如來地下明所知有五舉數
次列其名經有十句論攝為五初二名觀觀謂觀解
猶前相也次三名得依前觀解得證相應猶前得也
次有三句名為增上成德殊勝故曰增上猶前果也
此前八句分別為三第九一句名為不退總明前三
不退轉也第十一句名為盡至總明前三學中窮盡
至如來地即此五種行修善巧故名方便故下論言
成壞善巧增長善巧不名能知為方便矣此之五種
就實通論地地皆具隨相分別觀在解行得在初地
增上在於二地已去不退在於八地已上盡至十地
下釋其相解初觀中初牒章門次釋後帖下重分別
觀者牒章障治成壞釋其相也障對治者是其初句
成壞善巧是第二句集成散壞說為善巧如經下帖
地障對治帖前句也地成壞者帖後句也下重分別
十種障治名十地者解初障治凡夫我等說之以為
十種地障非謂名地為十種也治障之解名為十種
地對治也障治十故分地為十是故障治名為地相
如本分者返指前文言次第者對治初障說為初地
乃至法雲類亦同然故云次第集故成下釋第二句
集故成者就前治中一切諸行攝為一行總故名成
散故壞者於一行中具一切行差別名壞如上所說
依何身中一切諸行成一厚集一厚集中備具諸行
餘行類爾得牒第二次顯其相欲入證始已入證次
勝進證滿下以經帖增牒第三次釋其相行修不頓
初中後別故分三句下以經帖不退方便牒第四門
經帖可知盡至方便牒第五門次釋其相菩薩地盡
釋其盡也入如來地釋其至也經帖可知。
次解喻文但釋初問餘皆不論然彼問中句別有二
一能問人二明正問今解正問不釋問人問中有二
<pb n="106"/>
一為他問二自為問此二之中各有兩句皆初明其
問之所為後明正問然今論家分為他中問之所為
一處別解他中正問自中所為一處解釋自中正問
略而不辨言如導師乃至向城舉為他中問所為也
令得正行解釋將意為令捨邪正修行故二方便下
解釋經中為他正問及自為中問之所為有二舉數
不迷已下列名解釋舉經對顯不迷道者釋為他中
正問言也由問知故所以不迷次釋後帖言資具者
釋自為中問之所為福智助道名為資具經對可知
攝報果中初問起發經中有二一在家果二出家果
在家有二一上勝身謂閻浮王常護正法問此王位
為是實報為是應作釋曰不定從彼內善願力起故
得說為實隨物所見亦得云應應用眾多非局在茲
為階地相且論斯耳良以所作事別非一故云多作
不言純也二能以施攝取生下是上勝果謂依王報
起勝行也於中有二一自分行二為首下勝進之願
行中復二一者利他二是福下明其自利前利他中
先以巧施攝物除慳後以四攝錄物起道四攝之中
自有布施何須在先別明施乎釋言前施是同利攝
自行布施令他學已後四攝中布施之者是布施攝
以財施貧令其附道有斯異故理須別論若前布施
是同利者同利中收何須別論以其布施是此地中
別地行故前中有二一明巧攝大施除慳二常行下
明其常攝恒施無盡就自行中是諸福者牒前利他
不離念下顯成自利斯乃菩薩行之巧也前明利他
以其自捨攝物離慳今明自利以化他行不離諸念
用成自益此十一句猶是經中六念心也何者六念
所謂念佛念法念僧念戒念施及與念天此十一中
初二是彼前二念攝次二是彼念僧所攝次三是彼
念戒念施二念所攝六中略故但念戒施此中廣故
通念一切後四是彼念天所攝。
勝進願中有十二句前七自行後五外化至論分別
出家果中句別有三一出家方便若欲捨家出俗心
也勤行精進慕道意也二於佛法下正明出家捨家
出俗精進求道三於一念下明其所得經文之中有
十二句至論辨釋。
論中初言攝報有二牒以舉數次列後釋釋在家中
先牒舉數次釋後結在家有二牒舉數也上勝身等
釋其相也上身列名王位尊報名上勝身閻浮王等
辨釋其相解有兩義一就其事舉閻浮王等取餘報
故名為等二就其文舉初等後故名為等所謂等後
豪貴護法下以經帖上果列名依前勝身起行方便
名上勝果前護正法何故不名上勝果乎理實通是
但今為顯王威護法任運能為行修相微是故不論
下釋其相於中先解自分之行後釋勝願前解行中
先釋利他後解自利釋利他中初施除慳後行四攝
次第釋之施除慳中初明巧施後明常施今解巧施
常略不論善調慳等略明巧施次以經帖下重分別
大施攝生重牒經文自行勸他彰其巧也方便善巧
以四攝下解釋經中四攝文也下釋自利文別有四
一解不離二釋念義三解所念佛等差別四難解者
重復分別初言不離念佛等者并舉經中不離之言
舉初不離等取餘十示現不離自利益者解不離義
彼念佛等是自利益前利他行不離彼念即是不離
自利益也云何不離下念佛等宗顯菩薩求佛之心
求佛心中起利他行故曰不離次釋念義如是諸念
并舉經中十一句念於事行已成敬除妄正解念義
前利他行隨事修起名事中行行順菩提名成恭敬
除妄分別名除妄想除妄合道故名為念不同妄心
攀緣念也次釋所念佛法僧等此念略四牒以舉數
十一句中初三為一次一為一次三為一後四為一
故有四種次釋其相上念列名三寶勝境依之起心
名為上念念三寶者舉經對顯同法列名菩薩是己
<pb n="107"/>
同行法人故云同法念彼能得無上菩提己亦同然
名同法念念諸菩薩舉經對顯功德列名下顯其相
自他行者即是經中念菩薩行行通彼此故云自身
他身行也言自體者是經文中波羅蜜也言轉勝者
是經文中念十地也求義列名無上菩提有大義利
故名為義念彼是己究竟所求名求義念念諸力等
對經指斥此是真實究竟故者嘆以顯勝當來之果
實益在己故名真實報利窮極名為究竟對前上念
非己實德故說真實對前所念菩薩行等非究竟故
明其究竟以此真實究竟義故菩薩求之下重顯前
上念之相何者問也有何不了為此問乎前言諸句
不離自益何者上念不離自益念佛法等舉前類此
顯成自益前釋名中念他諸佛及佛法等成已當得
故上論言如佛所得我亦當得以彼類此其義相似
故念三寶得成自益言念佛者念當得中第一句也
此與彼同說之為等言念法者念當得中第二句也
等如前釋何故不言念僧等乎前當得中不言念僧
是故不論自下第四重復顯前第二段中成大恭敬
除妄想義先解除妄後釋成敬言於施受財物菩提
不分別者就前大施及布施攝明離妄也除妄想故
不生分別離見愛故不取著也如是一切生作已下
就前愛語利行同事明除妄想作者不著不取能攝
境界不著不取所攝作事不著不取攝行愛語等事
果報不著不取菩提迴向菩提釋成恭敬。
勝進願中句別十二前七自利後五利他先解自利
初釋後結首是頭首佛德尊高故名為首自利總也
勝之與大首中之別言勝首者德體殊勝故名為勝
首中開出故云勝首光明德者德體清淨離垢障也
言大首者寄對顯勝形餘高出故名為大此亦是其
首中開出故名大首獨無二者釋顯其相下就勝大
各分二門勝二舉數妙者列名智自在者智德勝也
微妙列名離煩惱者斷德勝也大二舉數上者列名
據佛望下說佛為上無等釋也非餘能齊故曰無等
無上列名就下望佛說佛無上無過釋也顯自體者
總結前七自行德也利他五中初言導者令他入教
於阿含中分別法義顯其相也法是教法義是教旨
言正說者如向教義正為他說下之四句令他入證
於中初將令他除障成就斷德後三證法成就智德
智有始終故分為三始教令得出世正道說之為師
次令眾生究竟學位說名為尊此略不釋終能使彼
滿足佛德說為一切智智依止大菩提化顯其相也
一切智人所有智慧名大菩提用此化他令他依己
得一切智故名一切智智依止上來廣釋是名在家
第三總結。
出家果中經有三句一出家方便二正出家三明所
得今釋第三前二不論復次出家禪定勝業總明所
得禪謂四禪定者所謂四無色定依此所起百三昧
等名為勝業今取禪定所起勝業為出家果不取禪
定何故如是今寄百數階別初地禪唯四禪定唯四
空不滿百數是以不取三昧等多得有百數故偏取
之勝業二下別明所得勝業二種牒以舉數經中合
有十二句文初句是其作用之本獨以為一後十一
句起用差別合之為一故有二種三昧勝下列名辨
釋三昧列名於一念下舉經對顯三昧自在釋其相
也三昧所作列其名字後十一句依三昧起是故名
為三昧所作見百佛等舉經對顯以得三昧於十方
下辨釋其相於中經文有十一句分為三對自利利
他初有六句以為一對前二自利後四利他此行之
始次有兩句復為一對初句自利後句利他此行之
次下有三句復為一對初句自利後二利他此行之
終以得三昧舉前起後三昧用本以得是故能有所
作於十方佛及佛所加修智慧者是初自行見於百
佛從彼聽法故言於彼十方諸佛修智慧也能於百
<pb n="108"/>
佛神力所加諸菩薩所聽受正法是故說言及佛所
加諸菩薩所修習智慧如金剛藏為佛所加說地法
等次後四句利他行中初動世界遙化令信餘之三
句身往授道能入能照能教化者并舉經文往至是
初能入百界及見第二能照百界正化第三能化百
界此初對竟能住已下是第二對住壽牒經攝勝生
者百劫之壽增長自行能知牒經化諸眾生離惡首
者是利他行說善惡道彰利他相入者牒經增自慧
者自行成也思惟種種法門義者釋增慧也所入百
門名為種種智解順入名曰思惟下二利他變身為
百示百眷屬牒舉經文作多益者百眷屬也速疾行
者變身百也百身起彼利他之行是故速疾初地已
上入佛境界所為無量非局限數為別地故且論百
矣。
願智果中初問起發經中有三初總明願力自在勝
上第二願力過此數下釋前勝上三示種種下轉釋
過數此三之中下論但釋第三段也言願力者所謂
菩薩內證願力言自在者智用自在言勝上者返指
前說出家果中百三昧等以之為上前階地相以百
為數今就實德作用廣多故云勝也言以願力示過
此者略顯勝相名前所說百三昧等以為此數願力
示現廣多無量不同前百名過此數示種種下轉復
顯前過此數義於中有三初示種種總舉神通或身
已下別明神通有十一句所現不定是故言或是諸
通下總結廣多顯過前數是諸神通不可知者行合
法界德用無邊隨所為作皆不可知此三段中下論
但釋第二別文初總後結易解不釋。
論中初言於中身者牒或身也言行本者作用依身
說身為本所依故者釋成本義依身有光及神通者
此解或光或神通也光謂身光及智光等通謂幻通
如意通等所言依光有天眼者此釋或眼光明能照
故有眼也言有天眼見前境者解或境也眼及見境
皆依光耳言一切眼有五種者因說天眼乘明五眼
五眼之義廣如別章此應具論下有六句依通所現
依神通者牒上通也有聲行嚴及加等者依前起後
經有六句舉前四句等五信業故說為等下別釋之
六中初一是其口業中四身業後一意業或音聲者
牒或音聲應彼說者善解方言隨他說也身中行者
牒前或行言遍至者飛行神通遊涉十方赴感為化
言莊嚴者牒或莊嚴種種現者量物所宜現種種身
如觀世音雜變巧化名曰莊嚴加牒或加神通加者
加彼所化令堪聞法如上請中加眾等也信牒或信
依三昧門現通力者起種種化隨信益者隨諸眾生
信樂不同而與益也問曰此句與前莊嚴有何差別
彼前莊嚴量物所宜隨現何身不為神變今此廣現
無量變化有斯異也下意業中業牒或業依慧所攝
陀羅尼門現說法者說己所知利益眾生成就化業
故名為業以說自己心行教化故名意業一切地有
因體果者以此地中諸相得果類後皆然因是相也
體是得也果還果也言應知者應知此三通一切地
離垢地者論言離起誤心犯戒煩惱垢等清淨戒具
名離垢地明除煩惱永拔惡業戒體清淨名離垢地
釋此地中論文有三一辨地相二科經文三隨文釋
前辨相中已證正位牒前起後前初地中契合真道
名證正位返牒前證說之為己依出世道因前起後
名前證位以為出道依前出道起二地上修道行德
故名為依因清淨戒說二地者正顯地相彼修道中
離惡為初因彼離惡清淨戒行說為第二離垢地也
淨有二下第二科文有二舉數然諸地中廣略不同
初地十地同分為八此地為二三四九地並為四分
五地六地俱為三分第七一地分為五分八地分七
此乃論者解釋之法各隨一儀發起自體是列名也
趣地方便生後地中三聚淨戒名發起淨三聚淨戒
<pb n="109"/>
地中正行名自體淨第三釋中先解發起初牒前門
舉經總對依前正證起此戒心合理不邪說之為直
經中有三初結前舉後勸修趣入已具初地是結前
也欲得第二是舉後也當生十心勸修趣入二何等
下列其十名三生十心得入已下結行功能能入離
垢。
論中先總解十直心為發起義後隨文釋十直心者
舉初總文依戒直心性戒成就自然行者解發起義
此十起後自體淨中三種淨戒是故名為淨戒直心
又此十中持戒離過是故亦名淨戒直心後正持戒
依此心起故名為依性戒成者是自體中律儀戒也
隨所應作自然行者是自體中攝善攝生二種戒也
依此直心起彼性戒所作自然故名直心為發起淨
彼律儀戒久習今成任性離過名性戒成攝善攝生
行數眾多不可別舉是故通言隨所應作久習今成
任運能起名自然行前言性成此言自然文綺互耳
次釋其文直心有九就總開別下列其名次第辨釋
九中初七是律儀戒次一攝生後一攝善就前七中
初二行體後五行修就行體中初柔濡心心體柔濡
後調柔心緣中自在柔濡列名心體清淨離於剛礦
說為柔濡初直心中開此柔濡將總名別故云直心
下諸句中直心類爾共喜樂意持戒行者柔濡之心
遠離瞋惱名喜樂意所持戒行依此心起故名為共
良以瞋惱多起犯戒故持戒行共喜樂也調柔列名
自在力者解調柔義所作無礙名為自在不為惑牽
說之為力持戒不雜明調柔能性善持戒離惡業也
煩惱不雜離業因也尚無微雜寧有令汙自下五句
明行修中初三自分後二勝進前中初句修戒方便
第二一句戒成離相第三成己緣不能壞善直列名
諸根調順故名為善下釋其相守根不誤是法說也
守護根者護戒方便六根如門能通塵賊損壞戒財
故以念慧防禁名守念堅守境慧能分別故用此二
守攝根門不誤犯者戒體完具故重誤輕輕尚不犯
何況重者以顯業迹畢竟不行准驗此文判知第二
邪行之障二地前斷方入二地非二地上方始斷除
如馬性調借喻顯示久習性調自然離過故如良馬
寂滅列名戒成離相故云寂滅下釋其相調伏柔濡
對治成也調濡兩義不異前釋不生高心明離過也
得戒實相心無取執故不自高真直列名妄緣不壞
故名為真下釋其相能忍惱者能忍苦惱堅持戒也
如金喻顯如世真金燒打磨等不能變改真心如是
下勝進中初句明其始心不雜後句明其終無異求
不雜列名勝修未成喜雜餘過菩薩善修故能不雜
下釋其相所得不厭舉前自分以不厭故能求勝進
言依淨戒更求勝者依前自分求勝進也樂寂靜者
正明不雜勝修未成必託靜緣若近四眾喜生雜染
污其淨戒故明樂靜不悕列名持戒求佛心無異為
故曰不悕不願諸有勢力自在釋其相也三有之中
天王人王自在果報名為諸有勢力自在觀過棄捨
所以不願上來律儀勝心攝生利他之意超餘二乘
故名為勝為利不斷釋其相也願常在世攝化眾生
是故不斷三有願也大心攝善隨順有果明攝功德
而不染著攝智慧也。
自體淨中文別有四一牒以舉數二列三名離戒淨
者是律儀戒離殺等過故名離戒攝善戒者十善道
法順益名善要期納善離不攝過名攝善戒利生戒
者眾多生死名曰眾生以道潤彼稱曰利生防不利
過名利生戒此三猶是地持論中三聚戒也三聚之
義廣如別章此應具論。
三對文指斥就離戒中先牒前門謂十善下對文指
斥亦名正受轉名顯示此正所受離過之法故云正
受攝善戒中先牒前門於律儀為上辨勝過劣律儀
離過未能集善所以為下今依離惡更能集善故名
<pb n="110"/>
為上作是思下對文指斥攝生戒中先牒前門於攝
善為上辨勝過劣前雖自善未能益他此能兼益故
名為上作是念下對文指斥舉經不盡下攝生中文
別有五一智二願三行四集五者集果然今文中言
作是念我離不善舉彼願文乃至尊心超行舉集初
智後果略而不舉何故如是有人釋言翻譯者誤亦
可如此又解非誤初智一門牒前自知非正利他所
以不舉集果是其地中滿足為別正住異於地滿故
不舉之。
第四廣中先解律儀次釋攝善後辨攝生就此三中
律儀攝善同離殺生乃至正見云何得分律儀攝善
釋有兩義一同體義分離過義邊說為律儀取其順
理能益義邊判為攝善二隱顯相成前律儀中有止
有作因離果離是其止行對治離者是其作行舉作
助止說為律儀攝善戒中亦有止作舉止助作說為
攝善就律儀中大判有二第一明其性戒成就頓離
諸過第二日夜常護已下畢竟護持常能不犯前中
初明自性成就離殺已下頓離諸過然離有三一要
期離謂諸凡夫二方便離所謂二乘三自體離謂諸
菩薩契窮實性自體無染名自性成體離難彰故離
殺下寄對以顯前性成者是本分中清淨戒具後離
殺等是本分中能離誤心犯戒垢等自性成者釋有
兩義一就教行久習今成名自性成二就證行自體
清淨名自性成離殺盜等順益名善起作稱業能通
曰道下離過中應先廣解業道之義然後釋文。
就離殺中初總後別離殺總也眾多生死名曰眾生
隔絕相續說之為殺捨棄下別。
論中初舉性成十善及總離殺一處辨釋說十善道
牒前性成十善業道離殺生者牒總離殺示遠離者
釋離殺生寄對除殺顯其體離利益勝者解前十善
自性善成名為利益下釋餘別先牒舉數次列三名
舉經對顯因離列名離殺因緣如經已下舉經對顯
治離列名離過善行如經已下舉經對顯果離列名
正離殺業如經已下舉經對顯有二因下隨文廣釋
解因離中先牒前門下釋有四一就因舉數二列因
名三廣釋因離舉經彰離四牒以總結殺因有二是
舉數也受畜起因是列名也刀杖等事畜能成殺名
受畜因此乃是緣通名為因貪等煩惱能起殺業名
為起因二俱名因兩皆能起但彼煩惱起殺義強故
與起名下釋二因舉經彰離解畜因中句別有三一
明畜因有二舉數刀杖列名刀斫杖打釋以顯過彰
為因義二如經下舉經彰離三乃至呪下因前所說
乘明遠離一切殺因解起因中文別有四一明殺因
有二舉數貪瞋列名貪瞋癡等俱能起殺以何義故
不說癡因起殺之癡必是邪見邪見難遣非治不離
是故下就對治離中明離癡殺故此不論為財下釋
偏解貪因瞋殺相顯略不解釋貪殺相隱故此釋之
為財利者此明貪心造惡業者因貪起殺沒命無悔
明無慚愧貪心盛故乃至自身沒命無悔上來第一
明其殺因二對治下舉經彰離三為貪下明惱亂因
四對治下舉經彰離前明慚愧遠離正殺此有憐愍
離籠繫等故名具足上來第三廣明因離離此二下
牒以總結離畜起因名離二因具斯兩離故名因離
對治離中文別有五一牒舉數二列名辨釋三以經
帖四就對治釋成離義五解經中眾生之言治離有
二牒舉數也安穩已下列名辨釋安穩列名欲以善
法授與眾生令離厄怖名安穩心於一切下釋其相
也於生作益總明安穩以善化下別明安穩令住善
道人天因也涅槃因者三乘因也慈心列名與樂名
慈令得已下釋顯其相令得人天與世間樂涅槃果
者與出世樂如經下帖安穩帖前慈心帖後一切眾
生前未解釋非是帖前乘勢舉來於因果下是第四
段就治明離於中初先牒前對治就以彰離於因果
<pb n="111"/>
中不顛倒求牒前對治前安穩心授人善因故於因
中不顛倒求前者慈心授人樂果故於果中不顛倒
求離愚癡心殺生祭等就治明離以於因中不顛倒
故終不殺生以為樂因以於果中不顛倒故亦不殺
生而求樂果故離癡心殺生祭祠治即名離名對治
離牒以結之言對治者牒前對治即名離者牒離癡
殺即彼對治名離殺也故名治離結成上門彼能離
下重復釋之謂彼對治能離癡殺故名治離自下第
五解向對治經文之中眾生之言言眾生者牒向對
治經文之中眾生言也示非常斷解眾生義隨命根
下釋非常斷隨命因緣解非常也常住之法不從因
生命由因生是故非常命根因緣論釋不同若依成
實現在色心不絕名命過去之業能生現命名為命
根根望現命能生能成故曰因緣眾生隨彼命根因
緣得現壽命所以非常若依毗曇別有非色非心之
命能令色心不斷絕故名為命根過業煩惱與現命
根作因緣故名命因緣果順因起故說為隨隨因緣
故現得壽命是故非常依業煩惱未來生者釋非斷
也斷則不續業與煩惱是未來世命根因緣依此生
彼是故非斷。
果行離中句別有四初牒舉數二列名辨相微細列
名念害釋也麤重列名身害釋也三如經下舉經彰
離四麤有五下就麤分別具殺因緣依餘經論殺有
四緣一是眾生二眾生想三者殺心四斷相續今初
緣中離分為二初言身者簡自取他所殺之體名為
身也二言事者簡異非情明可殺事三言想者知是
眾生四言行者故起殺心思心起殺故名為行五言
體者殺業正體。
離盜經中離盜是總非理侵奪名之為盜斷除名離
餘者是別。
論先舉數次列三名後廣辨釋因離牒初資生不足
明其盜因由財不足起於盜業故說為因貪等煩惱
能起諸業今此何故不論為因乃以資生不足為因
然諸業因有共不共諸業皆用貪等為因名之為共
殺中用彼畜力杖等以之為因盜中資生不足為因
婬中自妻不足為因名為不共彼共因者殺中舉竟
餘類可知並更不論不共各異業業須辨資生不足
是盜別因所以明之此治已下舉經彰離初地已上
得無盡財故曰常滿又亦知足有餘名滿治舉第二
下釋其相所謂布施正出治體己財尚捨焉有偷盜
於自資下釋論會經若使布施為對治者經中何不
說其布施乃言不壞他世財乎故今釋言於自資生
捨而不著以無貪故不壞當財故經說言不壞他財
當得大財故言不壞如經下帖下釋果離文別有三
一舉二數二列兩名盜重名麤盜輕稱細殺婬二業
於他眾生正報處起成業皆重以斯義故心念為細
身事為麤盜對外財物含輕重故隨輕重以別麤細
於此麤細他若不與終不自取三就麤細五緣分別
餘處多說四緣成盜一是他物二他物想三起盜心
四舉離處此就初緣分之為二故有五也身者簡自
明他物體事簡無情是他用事想知他物言盜心者
是思心也體者正是盜業之體。
離婬經中離婬是總奸行乖禮名為邪婬斷除名離
此地菩薩超出二乘正亦不為何故但言離於邪婬
行實皆離今據地相三地已還是世間行相同凡夫
故言不邪就下別中自足因離不求治離他守護下
是果行離於中有二一明菩薩不婬所以二不生下
正明不婬前有三義所以不作一者不正他守護等
二者非時謂戒所護三者非處所謂非道非處之言
應置在此何故後論為欲舉輕況彼重業顯明菩薩
一切不為故在後說前不正中境別有二一是他女
二是他妻文別有三初言他護是他女也二他妻者
他婦妾也三姓親下重顯他護。
<pb n="112"/>
論中有三一舉三數二列三名第三解釋解因離中
因牒前門自妻不足明其因體對後他世說現為自
於現妻色婬情難前故云不足非無妻妾說為不足
何故不說煩惱為因乃說此乎煩惱共因不異前釋
此治已下舉經彰離自足妻者自如前釋梵行有餘
故名為足治牒第二現行淨故不求他者持戒不求
他世之中妻色報也故經說言求天五欲名為菩薩
污辱梵行如經下帖果牒前門下釋有三一就果舉
數二列名辨釋第三重牒對之彰離有二數也列名
釋中微細列名心中釋也麤重列名身中釋也身相
總解下別釋之有三舉數次列三名言不正者非己
妻妾菩薩不自受畜妻妾故常不婬言非時者謂修
戒時菩薩無時不修戒故究竟不婬言非處者謂非
正道是過麤鄙永斷不為下次釋之解不正中文別
有三一解他女及與他妻相對辨釋二解姓親標識
所護三重釋前女人之言前中初舉共與不共以為
章門他護共者是第一門此乃他女可有彼此同取
之義故名為共言不共者是第二門是他妻妾匹配
已定無有彼此共取之理故云不共下次釋之共者
牒前他守護者舉經對顯不共牒後言他妻者舉經
指斥如經下帖下次解釋姓親標護先舉經文父母
親族解親護也姓解姓護上族非是下姓配匹故云
姓護許地解釋標識所護下以經帖言女人者牒前
經中他護女人直言女得何故言人故下釋之離非
非數懼濫一切木石女等以人別之人謂我人眾生
異名此通諸趣非局人道向前解釋他守護竟何不
即釋至此方論若不解釋姓親護竟彰人不顯故此
釋之人義易知言非時者舉第二門梵行時者梵名
為淨常修淨戒永不婬也經帖可知言非處者舉第
三門謂非道者大便等處准此論文非處之言應當
在此但彼經中舉細況麤明悉不為故在後耳如經
下帖自下第三重牒向前麤細二門對之彰離言細
麤者重牒前門意業身業牒前釋相意業是前所謂
心中身業是前謂身相中二種離故對之彰離如經
下帖乃至不生念想心者超麤舉細故言乃至此句
帖前離意業也何況彼此二形從事帖離身業此之
一句舉心況身尚無心想何有彼此二形相從作邪
婬事況非處者以其正道況於非處正道過輕猶尚
不為况於非處為重過乎。

十地義記卷第三末

<sarticle>十地義記卷第四本（此卷盡四地竟）</sarticle>

淨影釋　慧遠　撰
離妄語下離口四過初離妄語經中初言離妄是總
言不稱實名之為妄妄有所談謂之為語斷除名離
常實下別。
論中初言離妄有二牒總開別以口業中因與治合
故但說二至後意中但有治離無因無果口無別因
下論自辨意無因果至時當解次列兩名下廣辨釋
解對治中初釋對治即是因離後釋治文前解對治
即因離中對治即因總以顯示何以故下問答廣釋
何故徵問上來身業皆別有因今此何故言因即治
下答顯之先略後廣略中身業有二因者明身異口
此舉殺中受畜及起二種離也妄語無下彰口異身
無外事者無受畜因無異因者明無貪等起業異因
對妄語中思心之因說貪瞋等以之為異下廣釋之
先廣無外無異因下廣無異因前中兩句一明身異
口如離殺中受因有二牒舉前因如彼說離捨棄刀
杖牒舉前離二明口異身離妄語中無身二者無彼
刀杖二種外事以無此二故無因離下次廣前無異
因義無異因者牒舉前門下廣解釋於中有二初言
<pb n="113"/>
殺生因貪瞋癡明身異口二妄語下明口異身於中
四句一明無異因二離彼故實語成下明無異離三
依彼生下結無異因四對治離即因離下結無異離
初言妄語因誑心者此用思心為語因故明無貪等
為異因也貪等煩惱能起一切身口七業何故乃言
殺因貪等妄因誑心然實諸業同依貪等齊因思心
但彼諸業起有難易身等起難故明貪等以為遠因
隱其思心口業易發故彰思心起業近因隱彼貪等
非謂一向不因煩惱第二解釋無異離中遠離彼故
即實語成明其因離即對治離正以誑心為妄因故
離彼誑心即成實語如是實語治誑他心即因離者
明對治離即是因離第三結成無異因中依彼生此
故無異者依彼誑心生此妄語故無貪等為異因也
第四結成無異離中如是對治即因離者以彼對治
即因離故不別建立上來明治即是因離下釋治文
有三舉數隨想語者稱心語也經言實者不違己心
故名為實善思語者稱事語也經言諦者審如事也
知時語者離過語也自有發語心事俱實言不合時
自生罪過令他衰惱菩薩不爾語必合時不起自他
衰惱故者顯前時也自不生罪復不惱他故云不起
經言時者是其自他無損時也果行離中初列麤細
兩種為門次舉經對下重分別夢中細者口言易發
夢中亦為過心微故所以名細聲聞不制菩薩亦離
寤麤可解覆忍易者雖云易解猶自難識依毗婆沙
覆相妄語名為覆見覆心妄語名為忍見言覆相者
覆前所見境界事也本見前事自心亦生實見之想
他問見不答言不見此妄語心隱覆己家所見之事
故云覆見言覆心者自覆己家能見心也本實不見
妄生見想他問見不答言不見此之妄語忍置己家
謂見之心故曰忍見智名見者夢中不可以眼照矚
故說智見心想分了通名為智照矚名見。
次離兩舌經中初言離兩舌者言乖彼此故名為兩
言從舌起故云兩舌此句是總無破下別別中初言
無破不怖不惱亂心是對治離此聞已下是果行離
無壞心者治中總也和合之心名不破壞不怖不惱
是治別也不欲令他互相懼畏故云不怖不欲使他
互相惱亂故云不惱論中有二牒總開別次列兩名
下廣辨釋治離牒初不壞行者謂初無壞不怖不惱
攝在其中故不別論下解果行先列二名初言心者
欲傳惡言破壞心也言差別者正破壞時差別想也
此是所離舉斯為明能離行也下先解心句別有三
一明兩舌二結過屬心三舉經彰離隨其所聞往異
處說是初句也隨其所聞是其心過此文不足若具
應言隨其所聞心受憶持謂聞彼此二家惡言內心
憶持欲傳說也往異處者是其身過為傳說故身往
異處所言說者是其口過此二朋下是第二句牒前
兩舌結過屬心此二朋者牒往異處為破壞故身往
異處詐朋兩眾名二種朋心受憶持牒隨所聞為破
壞故隨聞憶持口業言說牒前說也破壞心者結過
屬心所以身朋心憶口說由破心故如經以下是第
三句舉經彰離明無壞心此聞不向彼說者正離兩
舌對前文中隨其所聞往異處說此壞故者不說所
以懼彼前人聞此惡言損惱於此令此破壞是故不
說對前文中破壞心也二朋心憶口業言說何故不
對此句牒前更無別義故不對之彼聞不說類此可
知釋差別中句別有三一就過舉數二就過列名言
身壞者自作己語勸之分離故名身壞言心壞者破
壞之意此與前心有何差別前言心者受他惡言念
欲傳說此言心者隨其所壞欲使分離有斯異也言
業壞者口業傳說彼此惡言而破壞之故名業壞與
前身壞有何差別今此業者宣說彼此所說惡言令
其破壞前身壞者自勸分離非傳惡言有斯異也三
廣解釋舉經顯離身壞有二牒以舉數未壞已壞列
<pb n="114"/>
其二名此治已下舉經顯離先同意者不勸分離若
已破者不勸令增心壞二者牒以舉數次辨其相此
治已下舉經顯離業壞亦二牒以舉數細麤列名實
不實者顯前細麤傳他實語過輕故細他無此言自
身假作過重故麤此治已下舉經顯離不樂說者不
樂說彼所作實語治前細也不樂作者不自假作彼
此惡言治前麤也言若實者彼實有語菩薩不說顯
前不說言不實者彼實無語菩薩不作顯向不作此
二對上實不實語。
次離惡口經中初言離惡口者辭言麤鄙名之為惡
惡從口發故言惡口此句是總所有下別別中有二
初明果行美妙悅下明其對治餘口業中皆初明治
今此何故先說果行釋言何定非修次第得說便罷
亦可餘業對治果行非是次第互相對當故先明治
後彰果離今此對治望彼果行歷別相對故先舉果
後對明治前果行中初明果行如是等下總結明離
就果行中有十六語同體義分非令別體此十六語
攝為四分初四一分語體麤鄙次四一分彰其語時
有現不現過之輕重次三一分語能違行三中前二
語違己他行後一瞋惱語違他自行後五一分語能
違情五中前四翻憙生瞋末後一句違樂致苦就前
四中心火心熱正令生瞋聞時心火憶時心熱不愛
不樂釋瞋所以聞時不愛故心火燒憶時不樂故心
熱惱此之四句前後不定今此先明心火心熱後彰
不愛及與不樂下論釋中先解心火中間解釋不愛
不樂後解心熱下對治中初先對治不愛不樂然後
對治心火心熱有斯不同後一句中言不善者直彰
語體能違損也以能違損故曰不善自壞壞他彰不
善相由發惡言他聞背己己失同友名為自壞彼失
我友稱曰壞他對治離中美妙悅耳總明對治所謂
下別常說下結就初總中美妙體精悅耳恊情別中
隨義有十二語一體義分非令體別准前果行還攝
為四潤益為一語體柔𣽈對果行中初四語也𣽈語
妙語為第二分對果行中第二四語憙聞樂聞入心
順理為第三分對果行中第三三語憙聞對前不憙
聞語樂聞對前不樂聞語入心順理對瞋惱語多人
下五為第四分對果行中後五句語於中前四翻瞋
生憙後之一句違苦致樂就前四中多人愛念多人
憙樂生憙所由治前不愛不樂語也心和心憙正明
生憙治前心火心熱惱語如是次第後一句中能生
自心他心憙者對前自壞壞他語也由發善言他來
附己己得善友故自心憙治前自壞彼得我友故他
心憙治前壞他敬信語者對不善也良以善言可敬
可信故生自心他心歡憙下總結中言常說者語恒
善也言種種者善語備也。
論中有二牒以舉數次列兩名下廣辨釋果離牒初
下廣釋之先解果行後釋離義解果行中初四一段
一處釋之於中先解損他釋初侵惱麤礦苦他語也
能令他瞋解釋令他瞋恨語也次以經帖下重分別
此句次第後釋前者侵惱正是惡口之過故先舉之
何語侵惱謂麤礦語何者麤礦苦他者是何者苦他
他瞋者是義一名異彰前四種相釋所以義一名異
故得相釋義謂體義體義是一彰過不同名分四異
非直前四義一名異十六惡語義皆不異次四一段
一處釋之於中先解言相對者解現前語不相對者
解不現語言麤惡者解鄙惡語言常行者解不斷語
次以經帖下重分別於中現者牒現前語麤不斷者
對面發言情過麤重故名麤惡對面能為屏亦常作
稱曰不斷不現牒前微有斷者舉細顯麤翻前可知
准此驗經經亦應言微而有斷輕故不說次三一段
一處辨釋先解前二自違戒行初如是說與戒違者
牒前起後如是說者是牒前也通則牒前現不現語
麤惡不斷別唯牒前現前麤惡不斷語也以此惱他
<pb n="115"/>
故違自戒生苦令瞋釋後成前聞時不憙故生他苦
憶時不悅故令他瞋生他瞋苦故違己戒如經下帖
不憙帖苦不悅帖瞋下釋瞋惱明違他戒作不益語
因瞋妬起令他戒違者瞋妬是己瞋惱之心依此心
中而發惡言令他瞋惱故違他戒下以經帖瞋惱語
者以從己家瞋惱心起令他瞋惱名瞋惱語後五一
段一處辨釋他瞋有二牒前開後前四為一翻憙生
瞋後一為一違樂致苦故云有二無饒益事下辨其
相先解前四未瞋令瞋解心火也初聞生瞋故云未
生能生瞋也聞時憶時不愛不樂超釋後二聞時不
愛釋不愛語謂初聞時不可愛好成前心火憶時不
樂釋不樂語謂重憶時不可貪樂成後心熱胸心閉
塞解心熱惱經帖可知下釋第五違樂致苦已有因
樂自他失者菩薩先與他人為友彼此皆有同意樂
事由發惡言他聞背己彼我俱失同意之樂名為自
失令他失壞此解自壞壞他人語不善之言略不解
釋經帖可知離如是等上釋果行離如是下釋其離
也釋對治中治牒前門謂潤益者舉初總句對以顯
治語能利物故云潤益對前惡中初四語也次解𣽈
妙於中有二就總開別於潤益中義別有二次釋其
相不麤不疾釋𣽈語也善言戒攝故云不麤常說非
暫稱曰不疾語體𣽈也可樂順情此釋妙也次以經
帖下重分別不麤疾者牒舉初門戒分所攝釋不麤
也軟言順道故云戒攝對麤惡語受行不斷釋不疾
也菩薩要期盡未來際常為善言非暫為之故名不
斷對前惡中常行語也次釋憙樂入心順理先解後
帖解中次第以後釋前憙者牒經名可樂者以樂聞
語釋前可憙此二若別開時心憙憶時心樂今此乃
以可樂釋憙體一故爾可樂二下舉前樂聞下以入
心順理釋之可樂有二牒前開後樂安列名世報懌
情名之為樂涅槃離危稱曰安穩前可樂中開出此
二將總名別故名可樂下釋其相樂牒前門順人天
者說世善法順起人天二種果也安牒後門順涅槃
者說出世善順涅槃也下以經帖憙聞帖憙樂聞帖
樂入心帖上隨順人天順理帖上隨順涅槃下五句
中前二生憙生樂所由一處辨釋怨親中人釋多人
也聞時生憙釋愛念語憶時生憙釋憙樂語經帖可
知下三正明生憙生樂一處釋之此語能作二種益
者牒前開後謂前愛念憙樂之語能作憙樂二種益
也下有三句前二生憙合為一益後一生樂獨為一
益下廣釋之他未生瞋令其不生生歡喜者釋和悅
語未瞋不生釋心和也生歡喜者釋心悅也復生三
昧釋心遍憙以心憙故身則猗樂身猗樂故能生三
昧此二生憙下明生樂未親令生解釋能生自他心
憙彼聞善言親附菩薩故生親友同和故憙自身現
下釋敬信語良以語體可敬信故自身現作他亦敬
信他傳己言人亦敬信敬信故親下以經帖心和悅
語帖未生瞋令其不生生歡喜也遍憙帖後生三昧
也自他心憙帖前生親敬信帖上自他現作常說已
下總結之文向者不釋非是帖前乘勢舉來。
離綺經中離綺語者言辭不正其猶綺色故名為綺
綺有所論故名綺語此句是總善思下別。
論中有二牒以舉數次列兩名下廣辨釋治離牒初
下廣釋之句別有九相從為三初二教化化令生信
次三教授教令起行後四教誡敦勸成德前中初釋
後以經帖善知說時依彼此者明語合時自他無損
生善法時名為說時常思此時故曰善知此解常思
依彼此語此釋語也彼謂眾生此謂自己依彼依此
有益方言無益不為下時語者明化語體初言勸發
憶念修行發語時也勸發據始勸其捨惡發令修善
名為勸發通則義齊憶念為次因其勸發彼諸眾生
攝法在心名為憶念修行為終依所念法造行曰修
若見已下正明化語見非令捨教捨惡也安住善處
<pb n="116"/>
化生善也彼時下結彼時結前勸發修時教化結後
非善眾生令捨住善下以經帖常思帖前知言說時
依彼此語時語帖後勸發修行令捨不善安住善也
下教授中先釋後帖復不倒者釋實語也對前教化
名之為復言稱行儀以實授益故云不倒此句是總
展轉下別展轉教誨發語時也先受他教今復教他
故云展轉教起善行誨令離惡故曰教誨義法兩言
正明教授自勸起修名為義言義謂義利言能利物
故曰義言彼受勸已欲起修行不知修法宣說經中
行法授與名為法言下以經帖實帖不倒義帖義言
法帖法言下教誡中依地持論差別有五一制二聽
三舉四折伏五令歡憙彼論釋言有罪者制無罪者
聽於制於聽有缺減者如法舉之數數毀犯折伏與
念有實德者稱揚令憙下四句中初之兩句總為若
制別則初舉後句折伏後兩句中初句若聽後句令
憙前之兩句制過義同一處釋之於中先解後以經
帖展轉舉罪滅諍學時發語時也有罪有諍互相舉
滅故曰展轉見彼犯過如法舉之名為舉罪此是彰
非以擯舉也如彼律中不見不懺惡邪不除舉棄眾
外為治其人今此彰舉為除其罪此是第一順道語
時言滅諍者彼起四諍依教弭除名為滅諍此是第
二毗尼語時學行時者總名前二為學時也以舉以
滅令增道法名學行時如法阿含正是語體如法是
其舉罪語也備德舉罪故云如法德別有五所謂慈
心不以瞋恚利益不以損減柔𣽈不以麤礦真實不
以虗妄知時不以非時具此五德名為如法阿含是
其滅諍語也依教滅諍名曰阿含下以經帖順道帖
前如法語也五德是道依之舉罪名為順也毗尼帖
上阿含語也教能滅諍說為毗尼自下兩句聽善義
同一處釋之先釋後帖攝受語者略釋後二菩薩說
法攝受眾生名攝受語說法攝下廣釋後二說法攝
受發語時也菩薩說法攝受眾生令其起行故云說
法攝受修行如威儀下正是語體如威儀住是若聽
也如法威儀教令安住譬喻順義是若憙也彼前眾
生所起行利名之為義為令憙故種種譬喻述其所
修名順義語下以經帖隨時籌量帖如威儀善知心
樂帖順義語釋果行中果行有二牒以舉數麤細列
名遠下彰離如經下帖戲笑不綺明離細也況故作
者明離麤也此文是倒若正應言乃至尚不戲笑綺
語何況故作戲輕故重輕尚不為何有故作惱亂之
心而為綺語。
離貪下三除意三邪先明離貪於中但明對治離矣
後不瞋等類亦同然然諸業道亦有階降前身業中
具三種離口四業中無別因離有餘二種意業道中
但有治離無餘二種良以貪等業道之本更無所依
故非果行以非果故不可對之更立異因故無因行
以非果故離此貪等不名果離以無因故不可除之
說為因離經言離貪總明不貪求欲名貪斷除稱離
於他下別。
論中有三牒以舉數次列三名事者他物簡別己財
事別名事體者辨其所貪物體此二是其可貪境界
貪實通於財色等事今此且對財事論之言差別者
不貪心也不貪心中句別有四初一是總後三是別
就別以舉故云差別下廣釋之事者攝用牒初總釋
於中下別有二舉數己攝攝想列其名字己攝受用
財事現在攝護想者物雖不現遙有所屬令彼攝護
體牒第二有二舉數所用下釋言所用者金銀等物
不任資身但可用也言資用者衣食等物能資內報
說名資用不貪性下釋第三門經有總別先釋初總
不貪性者牒初總也此總不貪是不貪體故名為性
對治貪者總明離也下釋餘別句別有四一略標舉
謂向不貪隨義差別能治三貪二列三貪始求名欲
願得屬己說之為得終起奪想目之為奪此三差別
<pb n="117"/>
名之為門又能通成盜業名門集起名行能起盜業
三對治下舉經彰治四於中下分定麤細初二過微
離之說細後一過重離之說麤。
離瞋經中離瞋是總忿怒名瞋除斷稱離一切下別
別中有三初有六句治瞋之心二瞋恨下明離瞋障
三所有下對治行益。
論中先解對治之心文別有二一總明對治屬五眾
生如下文中眾生有六治心亦然今此何故但言為
五以於貧窮及苦眾生共起二心合之為一故言五
矣二別舉五生對之顯治於怨讎者舉其所為生慈
愍者對以顯治怨所多瞋故生慈心如經下帖於惡
眾生舉其所為生安隱者舉經顯治欲以善化令離
危怖故曰安心貧及苦者舉其所為順緣不足名曰
貧窮違緣逼惱說之為苦愍樂心者舉經顯治然此
二心望彼貧苦義有通別通則於彼共起二心別則
於貧偏起憐心於苦眾生偏起樂心今存通矣樂眾
生者舉其所為染著處者須利所以彼自有樂何須
利潤以彼放逸煩惱染故利潤心者舉經顯治以善
津益令捨放逸名為利潤發心眾生舉其所為起三
乘意通名發心此生乃是菩薩益處目之為所行中
疲倦須益所以彼自發心何須饒益以疲倦故三乘
之道名無量行發心眾生於此行中數起懈退名勤
疲倦懃猶數也如三障中數起煩惱名之為懃攝饒
益者舉經顯治攝彼一切疲倦眾生起道名益然此
五中怨讎惡行貧苦眾生一向須益是故不明須利
所以樂及發心先有樂善彰利義煩是故須明利益
所以下次解釋遠離瞋障於中先解眼恨妬害妄想
垢義次釋等字後釋皆遠前中有五一對行立障謂
慈心等有六種障二障治相望明通非別通以六障
障前六治不別相對非分別者非共分別非二三障
共障一治非二三治共治一障故非分別非一一者
非別相對非六種障別對六心三廣辨釋此六句中
攝為三對初二一對以己對他明其瞋恨怨之與親
望己說故次二一對唯就於己釋其妬害後二一對
唯就於他彰其妄垢就初對中生怨為瞋敗親名恨
未怨生怨已生令增此是瞋也未親不生已生不增
此是恨也第二對中障善名妬增惡名害自身善法
未生不生已生令滅是妬過也不善之法未生令生
已生增長是害過也第三對中苦他為妄壞樂名垢
於他身中不愛之事未生令生已生令增是妄想也
苦者是他不愛之事欲令他苦衰敗劣己倒惑之甚
過中最重偏名妄想於他身中所愛之事未生不生
已生不增是其垢也忌勝名垢上來第三隨文廣釋
四以經帖五比經對論明其次第謂此經中六句之
文向前論中次第說也下釋等字言此瞋等惡行本
者瞋等六種能生無量煩惱惡業故名根本舉此等
取所生惡行故云等也彼悉離者解釋經中悉離之
言餘隨念下解釋第三對治行益餘者名後經文為
餘隨所念者眾生是其所念境界所念非一總言隨
也一切盡以慈心益者於彼所念一切眾生皆起慈
益故名為盡與樂之意名曰慈心慈心在初是瞋正
治與樂所依故偏舉之理實通起悲等心也利他行
成名為利益下以經帖言一切者帖一切也隨順慈
悲帖慈心也善修成行帖利益也。
離邪經中離邪是總乖理名邪推求曰見正慧斷除
說名為離隨順下別日夜已下律儀戒中大段第二
畢竟護持常能不犯。
論中有二一總明正見能治七邪二別明七邪對以
顯治何者七種徵問起發下別明邪對以顯治就此
七中兩門分別一約行分別初一願邪願小乘故次
三解邪顛倒見故次一行邪覆藏實過詐現善故後
一信邪信世間故二隨人分別人有三種一梵行求
二是欲求三是有求七中初四是梵行求次二欲求
<pb n="118"/>
後一有求就前四中初一是其同法小乘後三是其
邪見外道異乘見者對彼大乘說小為異執著名見
此治已下舉經顯治順正道者順大乘道次三句中
初一邪見第二戒取第三見取邪見戒取是獨頭見
并舉并對見取是其足上之見別舉別對問曰戒取
豈無足上見取之中豈無獨頭而言戒取是獨頭見
見取是其足上見乎釋言戒取有其二種一獨頭見
二足上見取戒施等以為真道名為獨頭依諸見起
取彼諸見以為道者名足上見用彼諸見為脚足故
見取之中亦有二種一者獨頭宣說生死為樂淨等
二者足上依諸見起取諸見等以為第一但戒取中
獨頭者多今偏舉之見取之中足上者多今偏論矣
就前二中處妄分別是邪見也外道不知果由因生
妄有占相見不依法名妄分別此乃是其輕微邪見
不同無因無果見等戒取淨見是戒取也戒是所取
淨是所立二義通舉是故名為戒取淨見然實戒取
通取戒施及諸見等一切有漏斯以為淨何故偏名
為戒取乎其實戒取通取諸法但諸外道及內道人
多共取戒以為正道從多為言偏云戒取故雜心云
應當說言戒等取也經論略等但言戒取取此戒等
以為能淨故名淨見此對治下舉經彰治捨占相者
治妄分別離惡戒者治戒取也外道受持烏雞戒等
非善防過名為惡戒見心執取惡戒為淨名惡戒見
惡戒見者重舉經文自取見者自取己情所見惡戒
為淨道也自謂正者是見取也取劣為勝非正謂正
名為見取然實見取通取一切有漏之法以為第一
非獨取見但彼外道多執己見以之為勝從多立名
故曰見取故雜心云應當說言見等取也經論略等
但言見取自謂正者謂己邪見為正見也此對治下
舉經彰治正慧離取名修正直上來四句梵求眾生
次下兩句欲求眾生於追求時藏過詐善以求利養
名為欲求違行義同并舉并對言覆藏者覆己過也
言詐現者實無功德詐現有也此對治下舉經顯治
不姧離前覆藏見也不謟離後詐現不實非淨見者
有求眾生樂著三有於三寶中無淨信心謂世間者
辨其見相信樂世間為究竟也此對治下舉經顯治
如是已下解釋第二日夜常護於中有三一結前生
後以為起發如是已說是結前也次說增上是生後
也二釋其文言不斷者非令斷絕言不闕者非暫廢
也此明離過常護持者此明攝治三以經帖如是具
下解釋第二攝善法戒於中初先牒前舉後對文指
斥下隨文釋如是一切性成就者牒上自性成就十
善難殺等也復示不斷牒前日夜常護十善此牒前
也。
次說攝善是生後也謂菩薩下對文指斥下隨文釋
文別有五義別有四要攝為二言文五者如下文中
五處舉經別以解釋義別四者一智二願三觀四行
初思眾生墮惡皆由不善業道是其智也是故我當
先住善下是其願也復深思下乃至如來十善清淨
是其觀也是故我應修行一切令清淨下是其行也
就初智中三句分別一何所知謂知眾生墮諸惡道
皆由不善二何因知因前律儀知惡斷除即念眾生
不斷惡故墮諸惡道三何故知菩薩所行大悲為本
凡所攝善皆為物起是故知生受苦由業為攝善也
願中亦以三句分別一何所願願自住善亦令他住
二何因願因前知生墮惡由業故起願心願自住善
亦令他住斷不善業離惡道也三何故願觀行之本
皆由願生故明願矣觀中亦以三句分別一何所觀
謂觀障治治者所謂五種十善二何因觀由前願心
願自住善亦令他住若不識善知何所住故明觀心
觀猶解也三何故觀觀善為欲攝起行也行中亦以
三句分別一何所行謂行五種十善道法二何因行
由前觀見五種善法能為對治故起修行三何故行
<pb n="119"/>
為依自善以善攝他是故行也故攝善後即以善法
攝取眾生令離十惡爾時方得稱本願心要為二者
初二一對智為方便後起正願後二一對觀為方便
後起正行論還依此兩分解釋先解初對復觀察下
釋第二對前對經中先明其智墮惡是果不善是因
思通此二下明願中初願後釋是故我當先住善法
令他住者正起願也是諸眾生墮惡皆由不善業故
我先住善化彼令住斷離不善不墮惡道何故下釋
何故問也前思眾生墮惡由業為之起願正應先願
令他住善何故乃言我當先住下釋菩薩先住所以
若自不行令他住者無有是處無是處故必先自住
言意如是文中返釋言若人者汎舉之辭自不行者
無始方便言不具者無終成也為他說者益物之始
令他住者化他終成無此途理名無是處若順應言
自行自具為說令住有是處也。
論先解智菩薩思惟深寂已下釋後願也前中先解
墮諸惡道何故言下解十不善集因者下解集因緣
菩薩如是遠離已下解思眾生皆由不離就初段中
墮惡有三牒經舉數乘惡往者釋其道義惡行通人
至果名道三塗苦報為道所至果仍因名稱曰惡道
經中或復說為惡趣對因彰名果為因趣故名為趣
或言三塗當相為名塗毒苦處故名為塗依身生苦
釋其惡義自造惡因果不離己名依自身身是苦器
能起苦心故曰生苦苦故名惡常墮苦相釋其墮義
苦相無量名為種種三塗是處墜中名墮輪轉無際
說之為常就下解釋十不善中初先徵問次釋後結
下重經論相對分別何故言十不善業者是初問也
攝到一切惡果數者轉名釋也到釋業義作果名業
至果名到其義一也一切惡者釋不善也惡與不善
眼目異耳果者對報釋其道也能至果故名之為道
數解十也數彼業道以之為十初言攝者到惡果數
與彼經中十不善道名別體一會別歸一故云攝也
與本分中願善決定真實智攝其義相似至後經論
相對之中攝義自顯故言下結自下經論相對分別
先總後別攝到一切惡果數者總牒論文說十不善
舉經總對數者牒論攝取十者舉經對顯數之與十
名別體一故云攝取惡者牒論不善故者舉經對顯
若准前後亦應言攝略故不論果者牒論墮地獄等
可毀故者能墮三塗顯業是道所墮極惡名為可毀
到者舉論攝取業者舉經對顯攝義同前上來廣釋
十不善道下次解釋集因緣義集因牒經受行故者
受解善集集果名集納果名受其義相似故得以受
釋成集義行解因義生果名因趣果名行其義相似
故得以行釋成因義下次解釋思惟皆由不離之義
菩薩遠離無因倒因釋思惟也前思眾生墮諸惡道
皆由不善故非無因由十不善墮諸惡道故非倒因
善解生者解思眾生自行惡業住非法處釋皆由義
三塗非是受樂之所名非法處自行得彼故非無因
行惡住彼故非倒因非無非倒是故皆由十不善矣
不能遠離解不離也下釋願文思惟深寂牒前起後
此文是倒若正應言菩薩寂靜深思惟己名前思墮
皆由不善以為思也思託靜處故云寂靜思而不謬
說之為深前竟名己欲救彼下正解願文欲救彼生
自知堪者解釋我當先自住善令他住也自知方堪
故先自住復觀察下廣釋觀行於中先舉觀行二門
後隨文釋前中初至上上已來舉後觀門起增上心
求學修下舉後行門就觀門中復觀障治略舉觀門
前已思惟不善因果今重起觀故名復觀不善名障
善名為治不善已下重辨所觀不善及果是前障也
善道及果乃至上上是前治也治中有二一者世間
二者出世善業及果是世間也上及上上是出世也
上者聲聞緣覺善法上上是佛菩薩善法二乘善法
對凡說上大乘善法上於彼上故云上上斯則通論
<pb n="120"/>
善有五品凡善為一聲聞為二緣覺為三菩薩為四
佛善為五五品十善廣如別章此應具論下舉行門
起增上心求學修者攝善心也攝善法戒清淨行者
攝善行也亦可上心求學修行是其能攝攝善法戒
清淨行者是其所攝。
依文釋中先解初觀是故我應等行已下釋其行也
就前觀中不善業障凡夫聲聞善法對治一處辨釋
緣覺菩薩如來十善別舉別釋初不善障及與凡夫
聲聞善治以何義故一處辨釋釋言聲聞用不善障
及彼凡夫善法對治為所觀境義勢相須故一處釋
於此經中隨義不同四門分別一障治分別初十不
善墮於惡道是其障也善道下是其治也二凡聖分
別從初乃至生有頂處對惡以明凡夫善法又是上
下明其聲聞聖人善法三境行分別初明善惡因之
與果是聲聞境又是上下是聲聞行四對上下勝劣
分別從初乃至和合修行對下彰勝其心狹下對上
顯劣此四門中論依後門分別辨釋前三不論就前
對下以顯勝中初至有頂舉劣顯勝又是上下辨勝
過劣前劣即是所觀境界後勝即是能觀之行前舉
劣中復深思者對上思惟墮惡由業說此為復所思
善惡因果可知後辨勝中又上十善正舉善體前明
凡善今更論聖故云又矣聖善過凡稱之為上與智
慧觀和合修者明上所以與智慧和故得為上智慧
心中離殺盜等名為和合依慧起善稱曰修行下顯
劣中句別有五明劣緣覺大乘人也。
論中先解對下彰勝經文有二一明凡夫善惡因果
二明聲聞上十善道與智慧和論釋有三一超解慧
觀二釋凡夫善惡因果三釋聲聞上十善道與智慧
和何故在先超解慧觀慧是聲聞十善之主故先釋
之又欲對之明苦集等所觀諦境故先解釋於中初
言智慧觀者超舉經文實相觀者四諦是其諸法實
相聲聞照見名實相觀下次第二解釋凡夫善惡因
果為實相法不善因果說為苦集滅道二諦經中無
文義以辨之十善因果說為苦集滅道無文義以論
之離使滅者不善之法除其體故不言滅使善不斷
體但除善中煩惱使故名離使也良以聲聞不知善
法妄想心起故不滅善彼治道者彼彼善中使結名
道下次第三解釋十善與智慧和慧同觀者聲聞智
慧於向二種四諦法中同皆觀也此明十善所依慧
體修無分別釋和合行十善道法依慧集起名曰修
行此解經中修行言也善與慧合名無分別此釋經
中和合言也上來解釋對下彰勝下次解釋對上顯
劣於中有四一標人舉數二列五名五中前三明劣
菩薩後之兩句明劣緣覺言因集者過去所習狹劣
善根能生今行說之為因依之集道故名為集言畏
苦者現心怯弱畏厭當苦疾求滅也言捨心者唯求
自度捨眾生也言依止者憑師得度不同辟支自正
覺也觀者觀於眾生假名不如辟支觀深因緣三如
是下總舉經文就人以指謂狹劣等是聲聞心經有
五句狹劣在初舉以等後故言狹等四廣辨釋集牒
前門修下釋之修少善根自行劣也但依自益化他
狹也經帖可知畏牒前門經帖可知捨牒前門捨生
釋之經帖可知依觀二門并解并帖依牒前門依師
教者依佛教也觀牒前門念下釋之念音聲者解釋
聞也依聲生解名念音聲以念聲故義說為聞非耳
聞矣何者聲下釋其聲也生但有名故曰音聲如是
彼者從音聲解釋意解也前言聲聞有五種相今牒
彼人是故說言如是彼者依假悟空名從聲解入生
無我解釋經中成聲聞乘入生無我故成聲聞非法
無我故不成餘二無我義廣如別章此應具論下以
經帖從他聞聲帖依止也聞聲解等帖後觀也。
緣覺善中上善是總不從下別。
論中有四一標人舉數二列其名三依名解釋四對
<pb n="121"/>
聲聞辨其同異辟支佛者標其人也辟支佛義兩門
分別一翻名解釋二對聲聞分別其相辟支佛者中
國之言此翻名為因緣覺也解釋有二一十二緣法
名為因緣於中得悟稱曰緣覺二藉現在事相因緣
而得悟道故名緣覺言對聲聞相對辨者聲聞有二
一聲聞聲聞二緣覺聲聞緣覺亦二一緣覺緣覺二
聲聞緣覺良以法別人有斯異言法別者一所觀法
門差別不同所謂四諦十二緣法二得道緣法差別
不同謂藉言教及與現在事相因緣事相非一如辟
支佛因緣經說法有斯異人成別矣相狀如何聲聞
二者有人昔來求聲聞道樂觀四諦於最後身值佛
為說四真諦教從茲悟道此人先是聲聞種性今復
聞聲而得道果是故名為聲聞聲聞有人昔來求緣
覺道常樂觀察十二因緣於最後身值佛為說十二
緣教從茲悟道此人先是緣覺種性今悟因聲是故
名為緣覺聲聞聲聞之中有此兩別緣覺二者有人
先來求緣覺道常樂觀察十二緣法於最後身不值
佛世自藉現事因緣得道此人先是緣覺種性今藉
現緣而得道果是故名為緣覺緣覺有人先來求聲
聞道樂觀四諦悟得初果以鈍根故於現世中不得
涅槃天上人中七返受生七生滿已出無佛世藉現
事緣而得道果此人先是聲聞種性今藉現緣而得
道故說之以為聲聞緣覺今是就其緣覺緣覺以明
善法此人勝故有三舉數次列其名言自覺者不假
師教不能說者無悲方便觀少境者汎釋有二一者
狹少緣覺所觀十二因緣苦集諦攝闕無滅道故名
狹少二者細少緣覺所觀甚深微細說為少矣今此
所論深細名少自下釋之解初門中不假佛說及諸
菩薩釋不從他自覺悟者解自正覺經帖可知釋第
二中不起心者解不具悲以無悲故無心欲說不堪
解釋不具方便緣覺出世無九部經故無方便故不
堪說法經帖可知釋第三中觀釋通達微細解深因
緣境者釋成辟支乘經帖可知下對聲聞辨其同異
向前聲聞五種相中三同二異初言因集畏苦捨生
辟支亦有此顯同也得人無我二乘應齊何故不說
釋言聲聞雖得人空見之不明緣覺觀察微細因緣
見空明審此勝聲聞故不說同勝事已說此明異也
謂能自覺觀細因緣勝聲聞矣不能說法劣於聲聞
何故不說釋言緣覺雖不能說不名為劣何故如是
緣覺出世無教可依是故不能非慧劣弱不堪說法
論其智慧勝過聲聞舍利弗等所不能及是以不論
菩薩善中經言上上淨具足總其心下別。
論中初言菩薩有四標人舉數次列其名然此四中
初一行因後三行德德中前二是其利他後一自利
言因集者本習善根說以為因依之集行故名為集
用者是其利他心也緣苦能益故稱為用言彼力者
四攝方便利他行也依前悲起是彼第二悲用家力
此二利他地者自德行成之處說名為地下次釋之
解因集中初釋次結後以經帖依善起行解釋大心
一切善根是其過去所習之因依彼善因集起今善
名為起行此句明其自行大也依一切生利益行者
解釋廣心此句明其利他廣也言大乘心廣無量者
牒前廣大就解無量大眾牒前依善起行廣者牒前
依一切生利益行也此二窮深而復寬廣故曰無量
此是下結如經下帖就解用中亦先解釋次結後帖
見集苦因行不善也雖未受苦去之不遙故亦可悲
及受苦時已得報也於此眾生起悲愍心依彼生下
牒以結之如經下帖解彼力中先牒次釋後以經帖
彼力牒前前二門中先釋後結自下兩門先牒後釋
文左右耳謂下釋之如經下帖四攝方便能有所攝
是故名為方便所攝下釋地中地者有三牒以舉數
地別有十要攝為三初至七地功用義同合之為一
八九二地無功用等復合為一第十地者學中究竟
<pb n="122"/>
復以為一下廣釋之深心列名前之七地除障趣實
名淨深心十願得名釋論會經若前七地是淨深心
何故經中不言善起淨深心地乃言起願蓋乃說者
就彼初地十願彰名故言起願若就通名亦得說言
淨深心地如經下帖不退列名八地已去法流水中
任運上進故名不退得寂滅已不捨解脫釋論會經
若八地上名不退轉經中何不名為不退乃云不捨
解脫眾生以得深寂不捨諸有度脫眾生令得解脫
是故經說不捨眾生即寂常用是以不退經帖可知
受位列名第十地中受佛智職名受位地下釋有三
一釋二帖三重分別是故求證廣大智者釋其相也
良以法雲受位地故求證佛智求謂觀求證謂行證
佛廣大智是所求證廣謂寬也大謂深也第二帖中
觀智廣大帖前求也佛智寬深故名廣大菩薩地下
帖前證也始從初地乃至九地位分清淨故云地淨
彼諸地中所修行德名波羅蜜十地行成依前以得
故今牒前以顯後成入深廣成正是十地證行成也
佛智大故名之為深廣如前釋十地菩薩於此佛智
證順名入證滿曰成自下第三重復分別於中初問
次釋說意後重經論相對分別此中但說廣成便足
何故復說菩薩地淨波羅蜜淨是初問也今此為明
第十地中深廣行成說此便足何故復說九地已還
菩薩地淨波羅蜜淨問意如是言復說者向前已明
淨深心地不退轉地今重舉彼行之與位故云復說
自下第二釋顯說意舉彼為顯第十地中深廣行成
故復說之上上淨者是地淨也如從初地乃至九地
離障轉勝名上上淨第一淨者是波羅蜜此波羅蜜
離障中勝名第一淨以此二淨能入佛境故曰顯示
深廣行成下重經論相對分別第一義者牒前論中
第一法也義猶法矣波羅蜜義舉經對顯經中所說
波羅蜜義是向論中第一義也但言第一是波羅蜜
即知上上是菩薩地不待言論。
佛善經中上上是總一切下別別中四句一一切種
淨二十力力三集法令成四是故等行四中前三一
向是其觀門所收後之一句義有兩兼若對二地能
求之心以顯所求佛法殊勝屬前觀門若取二地能
求之心即屬行門今先就觀分其四別四中初一對
凡彰淨第二十力對小明捨第三集法令成就者通
舉一切諸菩薩地顯佛圓滿以於一切菩薩地中修
習佛法令成就故佛德圓滿第四一句別舉二地能
求之心顯佛殊勝以彼二地求無厭故佛德勝也良
以二地此處之宗故別舉之以顯勝矣若就此義以
釋其文是故我應等行十善令淨具者是佛十善一
切淨故十力力故集一切法令成就故我應等行如
來十善令淨令具若就行門以釋其文言是故者是
上所觀五種十善能為對治離不善故我應等行五
種十善令淨令具。
論中有五初牒初總舉別顯成二隨別列名三隨名
廣釋四以經帖五釋十力捨二乘義言上上者牒初
總也言有四種顯上上者舉別顯成下次列名初言
滅者對凡彰淨第二捨者對捨二乘彰其不共言方
便者通舉一切菩薩所行彰佛滿足此乃名彼菩薩
所行以為方便良以菩薩方便修故佛善圓滿無厭
足者別舉二地能求之心顯佛十善究竟殊勝下次
釋之不善業道習氣滅者釋初滅也不善正惡習是
殘氣舉正兼習故名為共斯皆滅盡善業自在聲聞
等捨解前捨也自在成就是其力義二乘無此故名
為捨言方便者牒第三門於菩薩乘善巧故者釋方
便義於名為在在菩薩乘善巧修習一切佛法令成
就故佛善圓滿下釋第四餘無厭者餘殘經文是其
第四無厭足也無厭即釋是故我應等行十善求之
不息故曰無厭一切智中得自在者釋一切種令具
足也所求佛慧名一切智於彼智中具足純熟稱曰
<pb n="123"/>
自在一切種淨釋一切種令清淨也如經下帖一切
種淨帖初不善共習滅也十力力者帖第二句善業
自在聲聞等捨集一切法令成就者帖第三句於菩
薩乘善巧故也是故已下帖第四句無厭足也降伏
魔下重釋十力捨二乘義降伏魔怨舉其力能力能
降魔故地持云於一切魔捨離得勝故名為力所言
小乘作增上者對劣顯勝望彼小乘如來十力作用
增上顯力佛法結德屬人望彼小乘如來十力作用
上故顯示十力唯是佛法非小乘法言應知者結勸
知之應知十力唯是佛法非小法故說之為捨。
上來第二攝善戒竟次上已下明攝生戒經文有二
一廣明攝生二依持戒力善能已下總結攝生經有
此二論亦同然就前廣中論文有三一總舉起發二
開五門三廣釋文言次上者攝眾生戒望前攝善為
次上也隣前曰次過前名上前但自善此兼他故攝
生之心名為大悲起攝他行名利眾生戒增上也下
開五門有五舉數智等列名為攝眾生善知業果名
之為智由智生願願自住善亦令他住故名為願依
願正行說名為行既自行己欲攝眾生先起悲心悲
能集起利眾生事故名為集依前集心起於攝行行
依集生稱曰集果下廣釋之。
就解智中先開章門次經後論前開門中智有三種
牒以舉數時等列名時差別者對果明因果有三時
對之辨因名時差別報差別者對因明果十不善業
得報各異名報差別習氣果者通亦是報報之殘氣
說之為習非增習矣。
經中初先廣明時報習氣差別皆是已下總結苦因
前中文二義別有三言文二者初總後別十不善業
上地獄因中畜生因下餓鬼因是其總也餘是別也
言義三者就前總中明時差別就後別中明報習氣
兩種不同是其三也。
論先釋廣後解結文前中先解時報習氣後重就之
明其差別就解時中先牒前門不善因果上中下等
釋顯其相下以經帖釋報果中前總今別牒前生後
向前時中總明十業上地獄因中畜生因下餓鬼因
名之為總下報果中別明十業各別得果說之為別
一切惡處釋顯其相下以經帖言習氣者牒第三門
人中下釋不善習氣天亦應有人中重多偏就人說
十皆有習故云一一下以經帖下重就前明其差別
先就時報明苦差別時報差者總以標舉示苦深重
總以顯之云何示下別以顯之下就習氣彰其差別
習牒前門至善道者至人善道前時及報明苦深重
今此習氣彰苦難離善道亦有上來釋廣下解結文
總別合者通舉前也時差是總報果是別此二重故
所以偏舉總別通觀名之為合此時與報惡道中受
名惡道中無量大苦既言惡道明非善道習氣差別
輕故不論經中但結十不善業是苦因緣論家但釋
眾苦大聚因緣易解略不解釋。
就解願中先問起發次舉經文我離不善願離惡也
樂行法行願集善也樂依大法名樂行法樂起大行
名樂行行下以論釋願牒前門樂大法者解樂行法
作利益下解樂行行作利益眾生是利他行攝善法
者是自利行經帖可知。
行中先問次舉經文遠離安住是自利行亦令他住
是利他行下以論釋自住善法總解自利遠離彼障
釋離不善修行對治解住十善亦令已下解釋利他
經帖可知。
集中先問次經後論論中有二一總明為生起十種
心依上悲者前智觀苦起增上悲今依彼故起集心
也言為眾生生十心者所為不同故生十心二別顯
之十中前八緣下欲攝後二緣上攝物同之前八義
同一處解釋後二相似一處釋之釋前八中先總明
集為八眾生後別明八對之顯集於中先對前離瞋
<pb n="124"/>
中六種之心辨其同異然後釋文同異如何異有四
種一離合不同前惡行眾生此分為二謂惡行眾生
及外道眾生前攝菩提願眾生此分為二謂同行眾
及攝菩提眾生二通別不同前於貧乏及苦眾生共
起二心所謂憐心及與樂心今此別之於苦眾生生
於樂心於貧生悲三起心不同前於貧所起於憐心
今於貧所起其悲心何故如是前憐貧苦故起憐心
今此菩薩欲拔貧苦故生悲心又復前者於樂眾生
起利潤心今起憐心何故如是前者為令捨離放逸
住善法故起利潤心今此念其當受苦報故起憐心
四前後不同彼前第二惡行眾生此為第一彼前第
四苦惱眾生此為第二彼前第一怨讎眾生此為第
三彼前第三貧窮眾生此為第四除此四異餘皆相
似次釋其文下諸句中皆初舉生次明集心後以經
帖惡舉所為欲令住善對明集心下以經帖苦舉所
為令樂不盡明其集心下以經帖怨舉所為不念加
報對明集心下以經帖貧舉所為前言苦者違緣逼
迫此言貧者順緣不足欲令離苦對明集心下以經
帖言悲者悲其貧苦樂舉所為令不放逸對明集心
凡夫得樂多生放逸故令捨之下以經帖憐愍者愍
其放逸當受苦也外道眾生舉其所為令信佛法對
明集心外道邪謗故令信法下以經帖同舉所為小
乘眾生同行佛法簡前外道故曰同行令不退者對
明集心隨其所修教化守護令其不退下以經帖攝
菩提願舉其所為此地已前求大乘者斯名攝願願
者齊舉故云一切取如己身對明集心攝取眾生同
身自如故曰如己是諸眾生即我身者釋如己也自
住大乘欲與眾生作依止處彼發心者亦為一切而
作依止彼之所作與我無別故言即是是故攝益如
己無異下以經帖生餘二下解後兩心先舉後釋乘
大進者菩薩法中勝過己也集具德者究竟滿足如
來地也如經已下舉經顯心於進趣者起於師心堪
訓我故於具德者起於尊心德可重故。
就集果中初總後別勝悲所攝是其總也名前集心
通為勝悲名後集果以為欲勝於十眾生欲濟拔故
名為欲勝依悲起欲故云所攝復次已下是其別也
別中初先略以標舉後廣釋之前略舉中依經舉之
經中十門皆初明其所化眾生後彰化益論家今先
并舉經中十種眾生後辨經中十種化益所化眾生
開合不定今據一門且論十種十中初一邪解眾生
後九是其邪行眾生言復次者前明集心今此更明
第五集果故云復也所言依者化依十生故云依也
增上倒首十中第一邪見翻境名為顛倒倒惑中極
故名增上十初名首下次明餘邪行眾生於中初先
據要為三於三舉數欲等列名求外五欲名為欲求
求三有中正報之果名為有求求於出道名梵行求
下分前三以之為九欲求分五梵有二求各分為二
就欲求中初分一為二先舉二數次列兩名於現五
欲受用生過名受用時未得五欲追求起過名追求
時下分二為五先就受用分以為三受不共者己得
之物不與他共於費用時起瞋過也無厭足者求時
無厭生貪過也受貯積者隨所得物貯積不用順生
三毒增癡過也此之三句生煩惱過下就追求分以
為二追求現報習惡行者求現非理故起惡行追求
後報習善行者未來樂果非善不得故習善行隨順
危險所以是過此之兩句起業過也下就有求分以
為二道謂六道輪轉之過界謂三界難出之過此之
兩句增苦過也下就梵求復分為二邪見外道異求
過也同法小乘狹劣過也此之兩種乖道過也上集
心中通緣大乘發心眾生乃至緣於具功德者今此
何故明凡及小不彰大乘然彼大乘疲倦眾生理亦
須化略故不論又復集者益物之心起心義寬乃至
緣佛亦得生意今此集果以法救拔大乘之外更無
<pb n="125"/>
有法過大乘者可以攝化故闕不論下彰化益彼眾
生者彼前所列十種眾生趣如是者前十眾生各有
所趣隨對治者量其所宜授治法也住所應者量宜
授道難以一定名隨所應下依前十次第辨釋。
釋初門中先問起發經中先過後明對治過中墮邪
總明顛倒理外推求稱曰邪見順墜名墮惡意惡心
別明顛倒行惡道下明前邪見為諸過因也與誰作
行謂與惡道稠林作行惡道稠林後論自釋下明對
治行真道者治前墮邪住正見者治前惡意及惡心
也如實法者對治向前行惡稠林。
論先解過後釋對治過中先釋後并經帖言邪見者
牒舉初總謂四顛倒指斥其相顛倒之義廣如別章
此應具論次釋其別此倒有二牒總開別二倒惡意
專念行者伺緣名意常樂二倒緣中現起故曰意也
違理名惡是起煩惱作意而生名專念行二倒惡心
非專念者根本集起是其心義我淨二倒望前常樂
根本集起故說為心我是常本淨是樂原此二性成
非作意生名非專念然生死中本末非一乃有九重
一真心為本無明為末故馬鳴言依真如故有其無
明染因熏習二無明為本心想見等三倒為末三心
想見等三倒之中心倒為本想見為末四三倒為本
四倒為末以依三倒起四倒故五就四倒中我淨為
本常樂為末常依我生樂依淨起六四倒為本所生
惡道稠林為末七就惡道稠林之中惡道為本稠林
為末亦得稠林性使為本現起為末第八一切煩惱
為本諸業為末九煩惱及業通以為本苦果為末今
此且據第五門中分本末耳下解經中行惡稠林彼
者彼前四顛倒見言非正道稠林行者正解行義非
正猶是經中惡道隨義名之惡法偏邪名非正道彼
前四倒能與非正稠林為行故名為行能起彼故所
言因者顯前行義行猶因也下解惡道稠林之義非
正牒前是諸惱者是貪瞋等現起煩惱稠林牒前煩
惱使者一切煩惱久習性成常隨眾生事同役使故
名為使使多名林林聚難別故名為稠經帖可知下
釋治中先解後帖言妙法者四念處法能治四倒故
名妙法此解經中行真實道治前過中初總邪見正
念正見解釋經中住正見道懼濫餘見故以正念標
別其相此乃宣說四正念處以為正見是故名為正
念正見治前過中惡意惡心四念之中身念治淨法
念治我各對惡心心念治常受念治樂各對惡意出
世法者解釋經中如實法也治前過中行惡稠林。
釋不共中初問次經經文有二初過後治過中初言
共相破者總明破壞分別共諍別列破壞日夜已下
牒以結成日夜瞋恨結前分別熾燃不息結前鬪諍
瞋為過故以慈治也。
論隨過治分以為二解初過中先釋次帖後重分別
受不共者牒舉前門互相破者舉總對顯互猶共也
次釋其別壞有二者就總開別次列其名對怨於心
忿怒在意釋前分別鬪諍於言分諍在口釋前常鬪
如是破壞結別成總心怨口諍如是壞也思念已下
釋後結文思念報者解瞋恨也以瞋恨故思念報復
言行熾者釋熾燃也言增長者解不息也經帖可知
下重分別對怨心中牒前論文分別彼我舉經對顯
此言示者此經文中分別之言示現論中對怨於心
亦可此文順外國語若正應言示現此言謂彼論中
對怨之言示現經中分別言也下諸句中示現例然
鬪諍於言牒前論文常共鬪下舉經對顯思報行熾
牒前論文瞋恨熾下舉經對顯下對治中初釋後帖
無厭財中初問次經經文有二初過後治就初過中
心無厭者內心難滿常求他財身口欺奪邪命總結
就後治中清淨身口治前常求清淨意業治前無厭
正命治前邪命自活。
論隨過治分以為二前中初釋後以經帖無厭牒前
<pb n="126"/>
有二舉數次列其名貪於心者始心求欲於身口者
方便欺奪下釋其相斗稱是身妄語是口斗稱妄語
侵令不覺名方便奪邪命之言略不解釋經帖可知
釋治可解。
貯積財中初問次經經中還二初過後治過中三句
初言因者是第一句總明貯財為因之過二隨逐下
別明為因三常為下結成癡過煩惱數燒不知求出
故名為癡煩惱能燒故說為火下對治中置凉處者
涅槃是其清凉之處為對前火故置凉處。
論隨過治分之為二釋前過中受貯積者牒舉前門
貪等因過釋初因也貯財能生貪等三毒故名貯財
以為因體能生三毒所以是過彼染著下解釋第二
隨逐貪等彼染著者解順貪也散用起瞋解順瞋也
寶翫受用多樂境者解順癡也寶謂寶重翫謂愛翫
彼諸眾生於所受用五欲樂境寶重愛翫不知厭離
所以是癡數為已下解釋第三結成癡過數為燒者
解釋種種火所燒也不見不求釋經不能志求出要
經帖可知釋治易解。
求現報中初問次經經中有二初過後治過中有四
一者愚癡覆心之過為現少樂多作罪因來受大苦
所以是癡二入大下增長惡法遠善法過三墮大下
受苦報過四隨見下明臨終時悔見之過治中三句
一化眾生令得慧眼二以慧眼見法實相三以見實
便得如實無障礙智慧眼是其照空之解由是解故
見法空寂名知實相由見實故成就佛慧了達法界
得無礙智證從心起不假師授名不隨他由見法實
不復為樂習諸惡行。
論隨過治分為二門過中初言追求習惡牒舉前門
下釋其相過有四種次第釋之解初過中文別有四
一牒經彰過二釋三帖四重分別既有乃至所覆過
來是第一段牒經彰過於中愚癡是其癡體闇冥癡
相愚癡之心如闇如冥故曰闇冥妄等癡過能覆障
故此等是其習惡行過故云過矣下諸句中過義例
然第二釋中但解妄等覆障之過妄見樂者釋妄見
也現實無樂妄謂有之故云妄見不見來果釋厚曀
也現習惡行當受大苦癡故不見故曰厚曀不見現
在釋闇覆也現過實苦癡故不識名黑闇覆經帖可
知下重分別癡牒初句名闇冥者以後顯前闇冥癡
相故以顯之妄見牒經顛倒樂見舉論對顯倒見猶
前妄見樂也厚曀牒經不見來果舉論對顯黑闇牒
經不見現果舉論對顯第二過中文亦有四一舉其
過二釋三帖四舉經論相對分別此過有二一增惡
法二遠善法癡因滿使是增惡過愚癡之心與使作
因故名癡因依癡所起貪瞋等性名之為使使具名
滿此滿使事是習惡過故云過矣及遠無漏智處故
者是遠善過出世聖道名無漏處癡背名遠下次釋
之彼善行障釋後遠離無漏處也順不善者釋前癡
因漏足使也下以經帖入黑闇林帖前癡因滿足使
過闇帖癡因大帖滿足稠林帖使入之一字向者不
解非是帖前乘勢舉來此乃明其習惡行者入彼黑
闇所起林中非入黑闇林從闇生是以故名黑闇稠
林遠離智光帖遠智處下重分別稠林牒經是癡因
使舉論對顯諸煩惱使依癡因生舉本名末是故名
為愚癡因使此中取其癡因家使帖前稠林不取癡
因大者牒經滿足故者舉論對顯無漏智處易解不
對第三過中文別有三一舉其過二以經帖三重經
論相對分別受對過患是舉過也因能納果說名為
受到果名至所受惡果多有對礙故云對也對極名
大此受大對習惡過也患者猶是過之異名經帖可
知下重分別對者牒論言黑闇者舉經對顯言示現
者黑闇之言示大對也如闇中下釋經會論經名黑
闇論家何故名為大對故須釋闇成彼對義如闇中
行處處障礙說喻以釋礙猶對也如是相似約喻顯
<pb n="127"/>
法此解大對下釋受至成其墮義受大對成釋其受
也三塗苦報是其大對受彼大對因事成就名受事
成至諸惡趣釋其至也前言大對此云惡趣綺互言
耳故名墮者以此受至結成經中所說墮也多作罪
下釋第四過文別有三一舉其過二以經帖三重分
別多作罪因乃至悔見此舉過也於中五句一作罪
因二臨終時三見報相四心生悔五者是見今正明
見見有所因故明作罪見必有時故明臨終見有所
覩謂見報相見能生悔名為悔見此之悔見習惡過
也下舉經帖隨其所見正帖悔見見於何等謂見所
到種種嶮道下重分別見嶮道者牒舉經文悔見故
者舉論對顯見嶮道時能生悔心故名彼見為悔見
矣見本罪相牒前論中多作罪因見惡報相不能集
治釋經到也照空慧眼是治正見氣力虗弱不能集
起以無治故便到嶮道隨其所見牒舉經文於死時
者舉論終時對以顯也下釋治中以實法者謂空無
我對治法也無障礙下明其治中無障礙智是果智
也淨慧眼者是因慧也。
求後報中初問次經經文有二初過後治過中文別
有十二句初之一句亦總亦別能順為總所隨為別
是中為明修習善法墮嶮道過故說能順以之為總
所順即是嶮道自體別餘礙失故說為別餘是別也
治中四句我拔彼生種種苦者是第一句拔所墮處
三塗苦也度世間者是第二句度能墮處人天難也
安無畏處是第三句對前拔苦明與涅槃住薩婆若
是第四句對上度世明與菩提薩婆若者是一切智
對前嶮道故說為城。
論隨過治分以為二過中初言習善行者牒舉前門
自下釋中先解初總能順之過言嶮道者人天善趣
臨墜三塗如世危徑故曰嶮道習善求彼稱曰隨順
順嶮非安所以是過經帖可知嶮有三下就其所順
分別解釋有三舉數次列其名嶮道自體名為體也
在之難出故曰障礙住之失於出離善法故名為失
下廣釋之體牒初門言世間者正出其體此初句中
所隨順也乏少善根彰其嶮義少善為本易可顛墜
故名嶮道文前舉竟不復帖之礙牒第二有八舉數
下廣釋之八中初二迷於苦諦次二迷集次二迷道
後二迷滅前兩句中初句有苦後句迷苦求出列名
世間眾生厭離三途造善求樂名為求出而順世間
墮三惡者釋顯其過下以經帖如世嶮道臨危將墜
未來三途事同深坑人天善道雖未即墮去墮不遙
故曰將墜入網列名如世嶮道草葛交橫進涉無由
生死嶮道事亦同然惡見難出故曰入網苦妄生樂
釋其相也人天實苦妄生樂想經帖可知次二句中
初句迷集後句造集闇覆列名如世嶮道荒榛闇曀
視⿰目丐莫由生死嶮道事亦同然癡使曀心故曰所覆
因彼癡下辨釋其相因謂由也癡解黑闇使釋稠林
貪等諸結是其使也以彼覆心說為不覺下以經帖
癡使非一故云種種行倒列名如世嶮道多諸狹徑
進涉難依生死嶮道事亦同然邪法滿世進學難依
捨樂行邪釋其相也捨出世樂行世邪道故曰妄行
下以經帖隨妄道者依邪法也行倒行者起邪業也
次兩句中初無道體後無道緣盲冥列名如人在嶮
失目難出凡夫亦爾無正慧眼故曰盲冥貪果愛盲
釋顯其相著人天果愛覆慧心說為盲也經帖可知
離導列名如人在嶮無導將引正道難階凡夫如是
違背大聖難悟正道故名遠離生惡道下釋顯其相
生惡道中是三塗難放逸人天謂[鬱-山+止]單越長壽天難
及餘人天造過處也雖值佛世不見不聞所謂生盲
生聾等也此等背聖故名遠離經帖可知下兩句中
初句迷滅後句有障悕求趣異列其名也如在嶮道
迷謬難出凡亦如是迷於涅槃難出生死求涅槃者
人皆厭苦悕欲滅之趣異處者妄謂梵天以為涅槃
<pb n="128"/>
造善求之名趣異處下釋其相謂梵天等初禪正報
等取上也梵世間等是器世間初禪依果等取上也
謂彼果報以為出世因為正見下以經帖非出要者
梵果非出因非要道謂出要者謂果為出因為要道
怨賊列名如人在嶮怨賊所侵難得出離凡亦如是
惡魔所侵難得涅槃下釋其相行魔境者五欲是其
煩惱魔境心緣曰行貪著諸欲劫功德者貪是魔體
貪違善法名劫功德已起令盡未起不集下以經帖
隨道帖前行魔境也怨攝帖前貪欲劫也失三舉數
下釋其相初句失人後二失法離善導師依不善者
離佛導師住惡中也後失法中依怨地者失離惡法
一切煩惱是魔住處名為怨地順之名依經言入者
帖前依也魔帖怨也稠林帖地稠林是使起順魔心
名魔意林入此林中名為入於魔意林也遠知識地
失於善法佛與眾生作善知識出世善法是佛住處
名知識地望於彼地違背名遠經言遠離佛意故者
出世善法起順佛心名為佛意違背彼善名遠佛意
以何義故不言遠佛遠佛是前第一句也下對治中
先釋後帖。
道差別中經文有二初過後治過中文別有十三句
初一是總隨欲下別下對治中生大悲者利益心也
以善根下利益行也行有四句善根濟拔是第一句
拔其惡因令得已下是第二句令得涅槃離下第三
令離苦果住下第四令得菩提。
論隨過治分之為二初言有求道差別者牒舉前門
自下釋中先解初總沒河過者六道漂溺如似大河
求有沒中所以是過下釋別中瀑水有三牒總開別
體難及失列其名字煩惱是其六道河體處之多害
故曰起難失離出道稱之為失下廣釋之自體有五
牒初舉數深者列名如世間河深故名大煩惱亦爾
無量水者釋其深義深具四流故曰無量法從喻稱
名之為水下以經帖隨欲等者有求眾生隨四流也
欲界諸結除無明見名為欲流上二界結除無明見
名為有流三界諸見名為見流三界無明名無明流
流者列名此明續也如河雖深若無流續則可枯竭
以流續故不可窮盡煩惱亦爾流故難盡隨下釋之
下以經帖隨帖隨世漂帖常流名者列名以有大名
彰河之大愛水沒者出其名字煩惱非一何故獨名
愛為水乎以愛能潤漂溺中強故偏彰矣漂者列名
此明急也如流若緩人在易出急則難渡煩惱亦爾
起之若緩聖道可生頻來無間聖道難發不可出離
下釋其相念念不住明有障也不見岸者明無治也
以常續故不能得見涅槃彼岸下以經帖在流帖前
念念不住不能正觀帖不見岸廣者列名如河若狹
雖急可渡廣則難越煩惱亦爾下釋其相隨順欲等
念覺廣者欲是欲覺舉欲等取瞋及惱覺名此欲等
為念覺矣念是思念覺謂覺觀此二一也眾生常隨
欲等非一故名為廣經言常有欲瞋惱覺帖前欲等
念覺言也惡行廣者帖前廣也名前三覺以為惡行
如地持中覺有八種廣如別章此應具論今此八中
略論三矣起難有四牒以舉數四中初一是見煩惱
次二是愛後一是慢執者列名執下釋之妄取神主
名為執我見陰以為我之住處名著窟宅不能伏故
名不動也不能滅故名不離也下以經帖愛見帖名
此乃見心執著名愛非是鈍愛水中羅剎借喻以名
見能執境如似水中羅剎相似是故說為水中羅剎
次二愛中初是貪使後一現起入迴列名河有迴復
在之難出煩惱亦爾下釋其相先修禪定伏結上生
名捨欲已後還退起故名復入欲念中也欲謂欲界
貪欲之心亦可諸地貪愛之心皆名欲念經言順入
欲林迴者貪欲眾多故名為林捨而還入故曰迴復
中著列名如河有妖牽人難出煩惱亦爾妄樂牽心
故難捨離於下釋之言求欲者始求五欲言樂著者
<pb n="129"/>
得已樂著經言求欲帖求欲等深愛著者帖樂著也
洲者列名洲謂洲渚六道已用大河為喻是故有其
水陸兩患對住解脫山頂眾生說水為病對住善法
水中眾生說陸為患前愛及見喻之水也今明慢高
況之洲也下釋其相於用事時我等勝者慢心多恃
伎能而起故云用時舉彼我慢等取憍慢及大慢也
謂己獨出故云最勝下重顯之三種我慢顯前我等
三慢如下三地中說所謂我慢憍慢大慢於下自高
名為我慢於等自大名為大慢於上不恭說為憍慢
一切慢心皆依我起故今就通說三我慢依如涅槃
及成實論說慢有八廣如別章此應具論今此八中
略論三矣自高輕彼顯前最勝下以經帖慢高如陸
法水不沾故云燋枯失有三者牒以舉數三中初句
惡道失救後之兩句善道無出無救列名惡道無救
釋其失也下兩句中初於善道無其出因後於善道
離其出緣無出意者列其名也於善道中無出心者
釋其相也下以經帖於六聚落帖善道中人天之中
眼等諸根識所依處名六入聚不能動發帖無出心
動是始也發是行也始行皆無故曰不能異去列名
生難不值釋其相也長壽[鬱-山+止]單是諸難處生彼遠佛
故無出解下以經帖自離善行帖生難處無正度者
帖不值佛下解治中先釋後帖。
界差別中初問次經經中有二先過後治過中六句
初閉牢獄一句是總多患下別。
論隨過治分以為二過中初言界差別者牒舉前門
下廣釋之牢獄過者解初總也三界難出事如牢獄
執相堅故名之為閉有求順此所以是過下釋餘別
別中先喻獄有五過就喻舉數此之五過在獄必具
故曰隨逐言應知者應知獄中必有五過一苦事下
就喻列名鞭杖楚撻名為苦事費用資生稱曰財盡
親屬分張故名愛離枷鎻著身謂之為縛欲出無由
名為障礙下次合之此示五種難差別者總以前喻
擬況後法一者已下就法廣顯五中前三明其苦報
後二煩惱苦別有八此略論三初一病苦次求不得
後一愛離無病難者無病是樂病苦障彼無病之樂
名無病難多種下釋多種病苦是身病也妄想愁惱
是心病也妄取違順生愁惱故名妄愁惱經言多患
帖多病也多惱妄想帖妄愁惱資生難者貧窮與彼
資生為難於愛不愛憎愛縛者財物是其所愛之事
求生愛心貧窮是其所不愛事厭背名憎常不離心
故名為縛言親難者愛離與彼親會為難親離悲者
由親分張多生悲也經言共者親愛離時室家同悲
稱之為共亦可憂悲是心數法與心共也共起名行
下兩句中初愛障戒後癡障慧言戒難者破戒與彼
持戒為難下釋其相生色無色暫離犯者上界離於
無慚愧故不起犯戒伏結上生非永出故名為暫離
不免戒違愛使縛者退起欲惡故違淨戒愛使縛故
不得永出言見難者癡心與彼正見為難下釋其相
得世間智彼相違使之所覆者八禪等智無明覆故
不得出也下以經帖入三界者帖世智也無明覆者
帖後覆也釋治可知。
邪外道中先問次經經中有二初過後治過中七句
初一是總餘六是別治中初句空無我道是其道諦
治初我相所謂涅槃滅一切礙令證滅諦治後六句
論隨過治分以為二前中初言邪外道者牒舉前門
執我過者釋初總也我見違理所以是過餘見本者
釋通鉾楯何故偏舉我見為過餘見本故依我見故
起斷常等無量諸見故稱為本下以經帖下釋餘別
別中六句前三明離第一義樂後三彰其具足諸苦
前中初無始發方便中間一句造行不正後之一句
終趣不真初言彼生欲趣涅槃以有我故於五陰舍
不能動者外道眾生有心求出名趣涅槃然彼眾生
為我求滅眾生計我終不離陰故於陰舍不能動發
<pb n="130"/>
陰為神宅故云舍矣下以經帖五陰樔窟帖陰舍也
不自出者帖不動發要藉他教非己能捨名不自出
欲行正道行邪道者造行不正原心求正名欲正道
以倒想故謬尋異徑名行邪道下以經帖行倒道者
倒心所取常樂等法名倒道也依恃我想欲趣涅槃
虗妄我見住六入者終趣不真為我求滅名趣涅槃
由見我故求彼梵天自在天等六入果報以為神宅
名住六入入如聚落名六入聚經言依者帖前住也
空聚帖前六入聚也唯入無人故說為空後三句中
初二內苦後一外苦內中初句四大互違後句明其
五陰遷逼前四大中受老病等明苦重也四大衰變
所以有老增損故病分離故死生亦是苦微故不說
由著我故受此諸苦意欲遠下明苦深也人皆厭苦
名為欲離由計我故受身不斷身皆大成故不得離
恒隨身也經言常為帖恒隨也四虵侵惱帖老病等
四大往返喻似毒虵增損苦生名為侵惱陰怨隨者
明其五陰遷逼苦也何故五陰偏名為怨人皆樂住
而五陰中識受想行前後集起後起催前念念盡滅
違返人情故說為怨生便有之故曰不捨種種諸苦
是外苦也釋治可知。
小乘過中經文有二初過後治就前過中句別有三
小心狹劣不求大乘是第一句不求大因小心是總
狹劣是別不求大乘彰其狹劣謂不求於大乘法中
自利利他二種行也遠離無上一切智者是第二句
不願大果此前兩句求心過也等有出下是第三句
起行過也就後治中我應令生住微妙法廣大意者
治前初過後之兩過略不辨治上來廣明攝生戒相
下總結之隨持戒力廣起行者名前律儀以為持戒
攝善法戒依持戒生名持戒力隨彼戒力起此攝生
故曰善能廣起行也。
論隨過治分以為二過中初言正梵行者牒舉前門
求小過者總顯過也下別有三初一心過不求大因
次一願過不求大果後一行過就初過中言小意者
舉彼經中初總小心有二種下解釋狹小有二舉數
下釋其相小心列名自行劣也佛法廣大心退沒者
釋其相也言微妙者證法深也廣大無量教行寬也
廣者初地乃至六地大者七地無量是其八九十地
此等皆是佛因法故名為佛法棄之求小故曰小心
狹者列名化他狹也解釋可知下以經帖言小心者
帖前小意狹帖前狹劣帖前小不求大乘乘勢舉來
向者不解非是帖前願過列名不求佛果所以是過
願小乘者辨釋其相下以經帖修過列名不定聚生
實有大乘而修小者愞頂已前名不定聚有大不虗
故曰實有棄而行小所以是過下以經帖言等有者
等有大小出世行法此句帖前實有大乘樂聲聞等
帖行小也下釋治中先解後帖相顯可知下解結文
依持戒者依律儀戒得戒力者得攝善力彼攝善戒
從律儀起律儀家力故名戒力亦可攝善能起攝生
故名為力能作善巧起諸行者攝生戒也能作善者
謂能作彼利他善法此釋能也言善巧者化用善巧
起諸行者起彼上來利他行也下以經帖隨順戒者
帖依戒也力者帖前得戒力也善帖善巧能帖能作
廣起行者帖起諸行。
下三果中初經後論調柔果中大段有三一調柔相
二別地行三結說相前中初法次喻後合法中復三
一見諸佛起行之緣二能練行三所練淨能練行中
初明供養次明迴向後受法行以此戒地故受十善
所練淨中於無量劫持戒淨者畢竟離也喻合可知
別地相中愛語上者利他行也此地持戒離口四過
愛語攝故愛語增上戒波羅蜜是自行也何故前地
能練行中明別地行今此練竟方乃說乎以彼前地
能練行中具有自利利他行故即就彼二明行增上
以別餘地彼供養佛是自利行化眾生者是利他行
<pb n="131"/>
然今此地能練行中但有自利無其利他故不就之
辨行增上至此方明二行上矣以此調柔行修之末
故此結之。
論中有三初言果利如初地者對前顯同二有者同
下舉有無以勸知調柔攝報及與願智有同前地發
趣此無應當知之三此中勝下偏就調柔辨勝過劣
於中有二一就法說辨勝過劣二就喻況辨勝過劣
法中有三一辨勝過劣二於初地下舉劣顯勝三若
爾下問答料簡就初段中此中勝者總以標舉下別
顯之於無量劫離慳破戒離過勝也成就施戒釋對
治也此牒前文以顯勝矣第二可知第三段中若爾
為問若此施勝何故初地說檀為上然彼以下對難
釋通句別有二一立宗辨勝二釋名顯勝彼檀此勝
是第一段立宗辨勝然謂可向此勝之言非然難辭
前地雖說檀度增上然彼檀度此轉勝也為以十度
差別十地何故此中宣說施戒二行勝乎辨行有三
一就別顯異初地唯檀乃至十地唯智增上二辨勝
過劣初地檀勝餘者不如乃至十地具足一切前不
及後後必兼前三據行實一一地中皆具一切十波
羅蜜今據辨勝過劣門故說施說戒勝過前矣後諸
地中何故不彰兼前行乎以此二地簡前之始故偏
論之餘類可知故略不辨以離慳下是第二段釋名
顯勝良以此地離慳破戒名離垢故此施勝前上來
就法辨勝過劣下就喻辨於中有二一舉劣顯勝二
此地下辨勝過劣前舉劣中初地中金但火鍊者牒
舉前喻除外貪等彰前淨相約喻顯法故說除貪故
說金淨就喻以結下辨勝中今置礬石舉此喻文除
體垢下彰其淨相除體明垢就喻彰淨謂除金中障
體明垢自性真淨就法顯淨證實離染名自性淨故
說戒淨就法以結前地結喻此地結法言綺互耳。

十地義記卷第四本

<sarticle>十地義記卷第四末</sarticle>

言明地者義釋有三一依地持法照明故名為明地
以此地中聞法之解見法明故此猶是前隨聞思修
照法顯現名為明矣二依地持三昧照明故名明地
以此地中起禪方便決定慧故三依此論得彼四地
證光明相故名明地故下論言彼無生慧此名光明
依是光明故名明地就此地中論文有三一開章門
二舉經對顯三依文釋就初段中有四舉數趣地方
便初入正住及與地滿分為四也下列其名起厭行
者此地修禪厭伏煩惱名為厭地就此地中正住地
心名之為厭初入地心修起彼厭名為厭行趣地方
便起彼厭行是故名為起厭行分厭行分者初入地
也言厭分者正住地中修世八禪名為厭分言厭果
者地中滿足下次舉經對以顯之起者牒初謂十深
念舉經對顯行牒第二觀一切等舉經對顯厭牒第
三四禪四空三摩提者舉經對顯三摩提者依如下
文釋有三種一通名八禪為三摩跋提故下十種深
念心中說此地中於三摩提得自在也二偏名四空
為三摩提故下論言無色三摩亦有四種三名五通
為三摩提故下文言三摩提者謂五神通今此當應
通名八禪為三摩提三摩䟦提是中國語此翻名為
正定現前果牒第四四無量等舉經對顯下解釋中
先解起厭文中初言淨深應知總舉勸知應知向前
十種深念是淨深心以此十念依於二地淨持戒起
故名為淨。
經中有三一結前舉後勸修趣入行二地已是結前
也欲得第三是舉後也當修十種是勸修也言深念
者於禪定中求欲深也二廣辨入行三結行能得入
三地。
<pb n="132"/>
論先總舉十種深念下廣釋之十中隨義分為四對
初二一對根本建立次三一對方便發修次三一對
修已成就後二一對德用自在此四對中皆初離過
後明成善初言起淨深念心者離過心也依彼二地
淨持戒行起此深心故名淨心經言淨者通則十句
皆是淨心今就初說餘更異名依不捨者住善心也
依自所住大乘之法堅心不動名依不捨此前一對
根本建立第二對中初之兩句發修離過後之一句
造行善法以前兩句離過義同并解并帖言求勝法
起方便者二地滿已趣向三地名求勝法發修善巧
名起方便以此方便能厭當欲現不貪者於現五欲
能捨離也當貪未起但可厭背現貪交捨故曰不貪
貪欲障禪是故厭離經帖可知不捨進者不捨自分
所住大乘進起善行經言不退能入勝也第三對中
初句離過後二成善自地煩惱不能壞者離過成也
於二地中起此行修二地垢障悉已除斷是故不為
自地惱壞下兩句中初句體成後句用成以體成故
出入自在以用成故受生自在三摩自在定體成也
此名八禪為三摩䟦出入無礙稱曰自在經言明盛
淨之極也依禪有力生下不失定用成也起用自在
故曰有力定心純故生下不失此之兩句宜審記知
下地滿中明此兩心究竟成就下言於禪能入能出
即是明盛彼處成就而不隨禪解脫力生即此純厚
彼處成就今此十種求禪方便云何已得於禪自在
釋言入地理實具起一切諸行但今為明趣禪方便
偏論定行此雖有定修中所得不同後成故下論言
彼純厚心此處現成第四對中初句明其自行離過
後句彰其利他自在依彼生者依欲界生言不染者
欲界煩惱不能染也經言快者在染不汙故云快也
依利眾生不斷有者為利他故不絕三界諸有生也
經言大者起行兼物故名大心彼前地中不染為大
利他名勝今此地中不染為快利他為大皆有大義
左右名之。
厭行分中論文有三一結前生後已說結前次說生
後二開列章門有三舉數下列其名修護惱者進習
名修厭有為心能捨垢障名護煩惱厭行門中開此
護惱故名為行護名為捨護小乘者求一切智深念
眾生捨離小乘狹劣之心故名護小修之與行不異
前釋此二自分方便攝者是其勝進依前二心發起
勝修攝修善巧名方便攝亦可此行進趣向禪名為
方便能攝後定故名為攝修之與行亦同前釋三廣
辨釋解初門中先牒前門將經對顯護惱牒前觀一
切行無常無救二十句示舉經對顯無常十句無救
十句此二十句示護煩惱前觀無常知法體性後觀
無救就人彰過下隨文釋。
解無常中先問次經經中初總苦下是別如是下結
下以論釋先解初總是中命行不住故者諸法相續
名之為命此解有為遷流集起名之為行此釋行也
言不住者釋無常也總明觀者結總異別釋正觀也
下以經帖如法而緣故名正觀次釋別文於中初先
雙問起發云何無常問前有為無常所以何者無常
問彼有為無常體相如是正觀對問總顯下別釋之
云何此者牒上初問下有五句顯示有為無常所以
就此五中兩義分別一隨事分別五中前三就其內
障以顯無常後二就外以顯無常二據義分別五中
初句就苦以顯無常所以次一就其不淨以顯後三
就彼無常以顯無常之中有麤有細以麤顯細故得
無常還顯無常何故不以無我顯之理亦應有今此
為明世間所行未證無我故略不論又復此中以麤
顯細非細顯麤無我理細是故不用顯示無常若汎
論之一切諸過皆得相顯若為明苦則無常等皆悉
成苦乃至無我類亦同然依身轉力生三苦者內報
遷壞名身轉時轉能生苦說轉為力苦由轉生故名
<pb n="133"/>
為依生三苦者所謂苦苦壞苦行苦身轉猶是無常
之義無常故苦還以苦故所以無常下以經對言苦
故者以其苦故性是無常依飲食力形增損者食是
身緣由食好惡令身增損故說為力增損由食故名
為依准前應言依飲食力形體不淨乃言增損此以
增損要由食故顯成不淨以彼不淨彰法無常下以
經對不淨故者以不淨故性是無常（下以無常顯無常中）初就
內報後二就外依不護力橫夭壽者強涉危嶮飡服
毒藥如是等比名不護惡由不護故令身夭喪故說
為力夭由不護故稱為依夭壽即是無常之義下以
經對無常故者以彼夭壽麤無常故顯有為法性是
無常下二外中初就世界以顯無常依世成力滅壞
故者由成起壞說成為力滅壞由成故稱為依以滅
壞故知性無常經對可知資生依主無定力者眾生
是其資生所依說名為主彼此互傳名主不定主不
定故能令是物一處不住稱之為力下以經對不住
故者以不住故有性無常何者無常牒第二問下釋
之中應先廣解無常之義然後釋文義中有三一分
段無常二念無常三自性不成實無常是三如彼四
優檀那章具廣分別此應具論就釋文中有二舉數
三無常中初一分段分為向前無常所以今此宣說
念性不成為無常體故云二也少時已下列名辨釋
少時列名此猶三中念無常也一剎那頃四相遷變
故曰少時念念滅者舉經對顯自性不成列其名也
去來現在不生轉等約就三世釋其相也謝往名過
過法背今稱之為去在當名未當起之法趣現名來
亦可來者是其現義當法未現故曰未來在今名現
法住現相故名為在隨事以論過起名生終趣未來
說之為轉現在名住據實以窮三皆無性即生非生
即轉非轉即住非住故曰不也下以經帖不從前來
帖過不生不去至後帖來不轉現在不住帖現不住
何故論中過往名去未起說來經中乃就過去說來
就當云去然經論中辨法有二一以三時剋別諸法
是則一法隨時為三三法相望過去已去當者方來
現者今住二就三時以辨一法當知是法從於過來
向於後去如人說言我從生來向於老去論就三時
以分法故過往言去當中說來經約三時明一法故
前際說來後際彰去如是正下總結之文向者不解
非是帖前乘勢舉來。
下次解釋無救之義於中初先牒前舉後以為起發
如是觀等是牒前也無常行中無有救者是舉後也
次舉經文經有十句初一是總餘九是別就前總中
如是真實觀見一切牒前起後前觀無常稱法不虗
故曰真實無有救者正辨其相無常理定非物能裁
故曰無救。
論中先牒初總無救對上以指真見無救是牒總也
第二十句說對前指也前文說言無常無救二十句
示前十已示無常義竟此第二十示現無救下釋餘
別於中初先牒總開別次廣辨釋有難解者下重料
簡無救有九是初段也自下釋中初四就死以說無
救次二於外愛求事中以說無救後三就己老少病
中以說無救以死滅謝無救相顯故先辨之凡夫愚
癡為此死法多求外境為知其過故次辨之為明身
患數數非一故後明餘老少病等初四句中死苦是
一望之遠近故有四句無常未至無有依者於少壯
時望於後死說為未至無可依仗使之不來名無依
告至無救者年極衰老死分將臨名之為至無救免
也以無常至多共憂者憂苦相續說之為多此是心
法與心相應故名為共慮死曰憂惱心稱苦中間同
者生陰轉壞死相現前名為中間憂增曰悲悲與心
俱故稱為同同苦事中增熱惱者正是死時同解共
也共如前釋苦事已下釋熱惱也惱必有處所謂在
於死苦事中惱必有因所謂因於憂悲隨逐憂悲轉
<pb n="134"/>
增故名為惱惱必有由由力虗弱力虗弱故四大分
離苦逼身心故增熱惱經言共者帖前同也熱惱帖
後苦惱事中生熱惱也此前四句於死無救次二句
中初就求時煩惱無救後就受時明苦無救就前求
中欲所愛者貪求樂境不欲不愛憎惡苦緣如是妄
想愛憎縛者欲名為愛愛猶貪也不欲名憎憎猶瞋
也起由倒情說為妄想恒不離心故曰常縛常縛不
捨所以無救就下受中言受用時樂少苦多得已守
護多致侵害乃至失命損惱多於貧窮苦也下三句
中初就老時以明無救以過重故次就少時以過輕
故此二時定故先說之後就病時病不定故所以後
論言身老時少色不集明老無常不可救也少具三
受貪等燒者煩惱熾盛不可救也依彼三受生貪瞋
癡燋燃善心故曰常燒於年衰時病苦增者明苦叵
救病通始終老時多也上來釋竟下重料簡後之三
句前却之義言後三句皆說身患何不初說問以起
發前四後三同明身患何故後三不與前四一處宣
說問意如是示數患者為欲彰身患事非一是故分
之兩處別論等分兩處何不先明生老及病後說死
乎死過最重彰厭義顯是故先明。
護小乘中初問次釋後總結之云何問也釋中經文
有三十句初有十句明求佛智護彼小心後二十句
念益眾生護彼狹心護小心中經文有二初總後別
總中見已轉復厭者牒前起後牒前所觀名為見已
前觀無常已生厭心後觀無救厭心過前故云轉厭
趣如來慧正明護小小厭求佛是故不同別中有十
前五菩提後五涅槃見如來者觀見佛德無量益也
十句之中初後云見餘略不論。
論中護小牒前所問下廣釋之先明初總於有生厭
釋轉厭也趣佛慧者解趣如來下釋別中智有二種
就總開別攝德清淨列其二名菩提是德修成名攝
涅槃是淨離諸障故此二佛德故通名大下廣釋之
德大有五牒初舉數下廣辨釋五中初二以為一對
妙用自在後三一對行德圓備就前對中初句正明
妙用難測後句寄對以顯其勝神力大者用難測也
經言菩薩見如來慧不可思者慧是通體通用難測
名不可思無比大者寄對顯勝如來神力非餘比也
無敵釋之經帖可知就後對中初二正明行德圓備
後一寄對以顯不同前兩句中初句利他後句自利
大義大者利他廣也義謂義利廣能利生釋顯其相
經帖可知無譏嫌者自行勝也淨德殊勝故無譏嫌
希有難得釋顯其相在世所無故曰希有緣心不會
稱曰難得經帖可知言不同者寄對顯異外道不雜
釋顯其相前言無比超踰學地此云不同勝過外道
蓋左右耳釋清淨中初牒略顯淨大牒也離煩惱苦
得涅槃者是略顯也離煩惱使除其集因亦應離業
業依煩惱彰離煩惱業亦隨亡略不言耳四住之結
名為煩惱四住之習說以為使無明住地略不標舉
下釋具有言離苦者苦果盡也若准經文應言離憂
苦是憂本就本言耳此明所離得涅槃者彰其所得
下廣釋之離煩惱使牒舉初門離煩惱者四住惑亡
言離習者四住使滅無明不雜除無明地四住言離
無明之中彰其不雜文綺互耳經言無惱無四住也
四住依於無明而生從本應言無於無明今此舉末
以顯本無故言無惱言離苦者牒第二門苦根本盡
憂悲隨者身受名苦心受曰憂先由身苦起後心憂
是故說苦以為根本苦本盡故憂悲不生故名隨盡
經言無憂就末為言若從根本應言無苦今乃舉末
顯本無也得涅槃者牒第三門經有三句初一是總
後二是別別中初句是其自德後苦利他如經能至
無畏城者舉彼初總以對前門更不解釋菩薩至城
不復還者釋第二句明其自德此文不足若具應言
菩薩見佛至涅槃城不復退還非是菩薩自至不還
<pb n="135"/>
而能利生得世出世涅槃事者釋第三句明利他德
人天善化名得世間三乘法化名得出世涅槃勝事
亦可功德名為世間智慧出世此二同是涅槃勝事
以見此益菩薩求之如經不退帖前句也見能救生
帖後句也。
下二十句護狹心中初十起悲後十救度度是悲益
亦可初十是其悲心後十慈心釋前十中依無救生
起十心者標舉起發悲心增上故曰殊勝。
經中初先牒前起後總明勝心見如來智見有為行
是牒前也見智無量牒前十句趣如來慧佛智多益
故曰無量見有為苦牒上護惱無常無救名無量苦
何故不次釋言佛智乘前之便故先牒之見有為苦
生後之便故後牒之下對此苦起勝悲故復於一切
轉生十心是總明也對求佛智說悲為復悲依前起
名為轉生悲過二乘稱曰殊勝何等下別別中初問
次辨後結何等問也辨中十句初一復總眾生可愍
正是悲心孤獨無救顯可悲也餘九是其別中之別
是名下結。
下以論釋但釋經中後段別文別中十句孤獨無救
別中之總在前釋之無救牒經以孤獨者用經釋經
以經孤獨釋經無救是義云何世間之人無父曰孤
無子稱獨以孤獨故逢苦無救眾生如是遠佛菩薩
慈父名孤自無善子說之為獨以孤獨故在苦無救
下釋餘九於中有三一牒總開別二恒貧下將總名
別以初總中孤獨無救遍名餘九三廣分別九中初
二欲求眾生次三有求後四梵求明此三求各有四
句一標別其人二彰其過三牒勸知四舉經帖依欲
求者標別人也悲依此生故名為依無厭及求彰其
過也貪心難滿稱曰無厭對財常欲名求不息此應
知者牒以勸知此前兩句應知經中差別對也如經
下帖恒貧帖前心無厭也常懷不足名曰貧窮非謂
一向無財名貧三毒火燒帖於他財求無息也初求
財貪散用生瞋貯積生癡三毒焚心名為熾燃有求
眾生標別其人六道已下辨其過相於中三句前二
有障後一無治六道轉輪果繫未脫彼因覆者子結
未除煩惱是彼六道之因為之覆也常生難者明無
善治由生八難離善導師故無治也如是三句次第
知者牒以勸知如向三句應知經中次第對之如經
下帖閉三有獄帖前初句論言六道經云三有蓋綺
互耳理應齊舉三界難出如閉牢獄煩惱林覆帖第
二句起惑名惱性使如林凡為覆也無正觀者帖第
三句由無正觀故生難處亦以生難故無正觀梵行
求者標別其人不起勝下彰其過相於中四句前三
小乘後一外道不起勝念不修大因懷增慢者不求
大乘菩提果也未究竟處生究竟想故云增慢無入
涅槃不求大乘涅槃果也此三是其求小乘過妄行
外者邪外道也如是四句牒以勸知如向四句應知
下經次第帖也如經下帖遠善無樂帖無勝念失佛
妙法帖增上慢常隨世流帖無入涅槃二乘之人雖
捨分段而常隨順變易世間失方便下帖妄外道無
彼涅槃方便行也。
下次解釋救度十心次說度生發精進行總舉發起
次舉文釋。
經中利言見生具苦發精進行牒前起後總明度心
見生具苦是牒前也前觀三求在生死中名具諸苦
發精進者總明度心是諸生下別明度心別中十句
初四度處次五度行後一度果就前四中初句是總
後三是別。
論中但釋我應救下第二段文於中先作三問起發
何處度者問救度處以何度者問救度行云何救成
問所得果此分別下對問總顯謂此三問分別救度
眾生差也下廣解釋釋初問中句別有五初何處者
牒舉前問二於業下釋顯其相此三皆是妄心起故
<pb n="136"/>
通名妄想噵其妄想明可除斷三舉經對言應解者
解其業縛應令淨者淨其煩惱應令脫者脫其苦報
四如是下比經對論明其次第將初帖初將後帖後
文次不越故曰次第五我應救結別成總經中初總
云我應救應救何等向來別對業煩惱苦以明救度
故今就別結成初總我應救也業等正是菩薩所拔
故曰我應以何度中初牒前問後廣解釋經有五句
前二正是能度行體後三明其化授利益前二行體
一處解釋於中有五初授三學總舉行體二勸置下
別釋其相戒是戒學勸住定慧是定慧學三以經帖
應著善處帖前戒也應令安住帖後定慧四如是下
比經對論明其次第五釋離合何故定慧合為一句
以此定地未得出世離相真慧設有智慧隨定觀心
故不別論若是定地定慧合者此非戒地何故別分
然其戒學前地已成不依此定故得別分下三句中
前二就戒明化利益後一就其定慧兩學明化利益
釋前二中勸戒有二標別舉數次顯其相除疑令信
授戒之始經言喜者教除疑惱故令歡喜令心樂住
安不動者授戒終也由得戒味故心樂住經言知宜
量宜授也後二學中復勸定慧標其行別滅除掉下
彰化利益掉沒定障隨使慧障性使煩惱常隨眾生
名隨惱使由勸定慧故令除滅經帖可知救度成中
先牒前問令得下釋有餘無餘是二涅槃前三妄中
除業煩惱故得有餘除生妄想故得無餘經帖可知
是名下結。
方便攝中初問起發下隨文釋釋中具以四門分別
一明方便攝行之相二科經文三就人以定四廣解
釋言攝相者菩薩因前三種觀故便知生死多過難
處眾生未出如來智慧有大利益眾生未得便作是
念眾生墮在煩惱業苦以何方便而拔濟之令得涅
槃畢竟之樂即知不離無障礙智無礙智者是如來
智智由何生即知不離八地已上如實智覺覺由何
生即知不離四地已上無生行慧慧由何得即知不
離三地禪定禪由何得不離聞法是故菩薩先求正
法既聞法已靜處思惟思已修習入禪無色依此禪
定觀法無生起出世慧依無生慧起如實覺依彼實
覺得無礙智得是智已便能拔生令出生死得涅槃
樂攝相如是次科其文此方便中義別有五一起觀
方便牒上三心起後觀求二依如來度眾生下標趣
方便標其佛慧彰行所趣三思惟下觀求方便觀察
推求度眾生法第四不離無障智下正知方便謂知
佛智能救眾生乃至知禪由聞慧得第五轉復勤修
已下攝修方便修聞法行攝取正法然今論家前三
方便并舉并釋後二方便別舉別釋科分麤爾次定
其文就人不同定文亦異若就三地起行者說五方
便中但有後三彼起行者從前十種救度心後即作
是念眾生墮在煩惱業苦以何拔濟令得涅槃即便
正知懃求正法更無餘文若就說者以定其文具五
方便一牒上三心以起後觀二玄標後時依如來慧
救度眾生彰行所趣三明此地菩薩觀求四明正知
五明攝修此乃說時非行時也次釋其文前三方便
并舉并釋後二方便別舉別釋前三經中先明起觀
善厭有為牒護煩惱深念眾生牒護小中後二十句
利眾生心趣一切智無量益者牒護小中初之十句
求佛智心然上文中先求佛智後明念生今此何故
後牒佛智為依佛智度眾生故又此三心菩薩巧觀
隨何先後皆成次第不可一定次明標趣即依如來
救度生者此三地中方便攝時以知不離無障礙智
能度生故欲依己家當成佛智救度眾生非謂依他
如來智也作是思下是其第三觀求方便乘上三心
起此觀也菩薩思惟眾生墮苦煩惱業者向前救度
十心之中欲於煩惱業苦之中救度眾生故今思惟
眾生墮之以何方便訪求度行向前已知戒定慧學
<pb n="137"/>
為救度行何故今言以何拔乎前雖知彼戒等度法
而猶未知用何智慧能解彼法鏡物機性隨宜攝化
故興此念若爾上明護小乘中已見如來能救眾生
何故此言以何濟拔然上雖見佛智能度佛果在當
未可現用謂佛智外更有餘法能為濟之是故觀求
以何方便。
論中先解起觀方便文別有三一牒經三心就之辨
因厭離牒經厭有為行深念牒經深念眾生利益牒
經趣一切智無量利益示三因者明向三心能為因
也二列因名舉經對顯離妄因者厭有心也由厭有
為便離生業煩惱妄想名離妄因此列因名善厭有
為舉經對顯不捨因者念生心也由念眾生常在世
間不捨利生名不捨因此列因名深念眾生舉經對
顯精進因者趣佛心也由趣佛智大利益故發懃精
進名精進因此列因名趣一切智無量益者舉經對
顯三重分別但釋後二初易不論就後二中乘言之
便從後向前次第釋之先釋第三趣利益處牒前經
文修彼道故釋經會論為修彼道發懃精進是故論
家名精進因次釋第二深念牒經善化眾生釋經會
論以深念心善化眾生不捨世故論家名為不捨世
因依如來慧度眾生者牒舉第二標趣方便此示發
起方便攝者就意以釋此依如來度生之言示現菩
薩為求彼故發起方便攝修所行亦可此言示現發
起攝行所為為依佛智故度眾生是故起於方便攝
行下釋第三觀求方便先并舉經以成前義正由思
惟以何方便度眾生故即依如來救度眾生下釋其
文墮在牒經苦是生下牒上十種度生心中三種妄
想對以顯之相別可知涅槃樂者牒舉經文無上涅
槃簡大異小釋畢竟也是中已下解釋第四正知方
便於中在先開列章門是中方便攝行有三標以舉
數上來皆是方便攝行何故此處方云是中方便攝
行通雖俱是於中別分上初第一牒前起後依如來
慧玄舉後事作是思等訪求化行未正方便攝修所
行自下方是故此標云是中方便攝行有三下列其
名經有五階四對之法論攝為三言五階者一無礙
智二如實覺三無生慧四禪方便五聞方便言四對
者一從聞起禪二依禪定起無生慧三依彼慧起如
實覺四依實覺起無礙智論今就此攝以為三初無
礙智說為證盡末後聞慧說為第三彼起依止從聞
起禪乃至實覺起無礙智攝為第二起上上盡言證
盡者無礙佛智證中窮極名畢竟盡起上上者聞起
禪定乃至實覺起無礙智名之為起起中漸增故云
上上終窮佛慧名為證盡彼起依者聞慧為彼起行
所依是故名聞為起依止。
次舉經文經中五階義如前判初言不離無礙智者
是第一階乘前思惟以何方便拔濟之言故今念知
拔濟眾生不離無障解脫智也佛離垢染名無障礙
德用自在名解脫智智之分齊名為智處彼無礙智
不離一切如實覺者據末尋本是第二階向前無礙
解脫之智由何而生即知不離八地已上如實覺起
一切法者是其如來所說法也所說有二一三地中
從佛聞法名為如來所說之法二八地中諸佛七勸
所勸之法名為如來所說之法名此二種為一切法
如實覺者亦有二種一者於彼三地所聞一切法中
得如實覺謂八地中十無生忍及深行等二者七勸
一切法中得如實覺謂八地中無量身等及淨佛土
十自在也此等通名如實覺矣佛智依此故云不離
實覺不離無行慧者是第三階向前實覺依何而生
即知不離四地已上無生慧起染淨諸法集起名行
四地已上證空平等見染淨行不生不滅以無染行
可斷滅故名為無行若具應言無滅行也略不云滅
以無淨行可修起故名無生行是故名為無生行慧
實覺依此故云不離餘如論釋。
<pb n="138"/>
論依三門次第解釋言證盡者牒舉初門住無礙者
要住如來無礙智中方能拔濟經言不離帖前住也
無障智處帖前智中下解第二起上上中先釋後帖
釋中依經四對相依次第辨之一一對中若具為文
皆應有六一舉經文二釋能依三解所依四解相依
不離之義五以經帖六重分別然下文中綺互有之
皆不具足今初對中但有兩句一釋不離二以經帖
釋不離中句別有二初言彼盡以實覺起明上依下
如來所說備如前釋八地菩薩隨入相應名如實覺
以是由也彼前證盡由於如來所說法中隨順相應
如實覺起非由如來所說法也二以此覺起無障智
明下生上覆陳相望顯成不離經帖可知第二對中
但有三句一舉經文二釋所依無生行慧三以經帖
略無餘三初言此者是舉經也此經文中實覺不離
無生行慧自相同相無分別者釋彼經中無生行慧
染淨之有名為自相同皆空寂故云同相同中無有
妄心分別染淨之行名無分別行照此名慧染法相
同釋無行也淨法相同釋無生行經帖可知第三對
中但有兩句一舉經文二釋能依餘略不論如是慧
明不離禪者牒舉經文彼慧此中名光明者解釋能
依智慧光明彼四地中無生行慧今此地中得其明
相尋相取本故名彼慧為光明也依彼光明名明地
者待此顯彼此得彼相名明地故明知彼慧是其光
明第四對中但有三句一解能依禪方便慧二以經
帖三重分別餘句略無言彼菩薩於禪定中方便決
定智慧觀者解釋能依禪方便也謂彼三地修厭菩
薩即於禪中修起方便決定慧故名禪方便決定慧
觀非是與禪作方便故名禪方便決定慧觀如經下
帖下重分別彼方便者重牒經文得勝禪者淨禪有
四一者退分二者住分三勝進分四決定分今言勝
禪是勝進分望前趣地方便中禪說此為勝能生勝
靜故曰方便言決定者重牒經文於他決定是決定
分於他四地決定向也此前方便及與決定是下文
中厭分禪也智慧觀者重牒經文自智觀者簡異所
生智慧明也猶下所說此地觀法不生不滅名為自
觀上來釋竟是名下結下解彼起依止行中初釋後
結如是慧觀依聞得者謂禪方便決定慧觀依聞生
也此是彼起依止行者對前指斥聞是起依是故修
者釋修所以今此定地但應修定何故修聞聞是起
依是故修行是名下結前釋證盡先牒章門然後解
釋起及依止先釋後結文右左耳。
下釋第五攝修方便於中初明求法之行彼常懃行
以何因下明求行因前中先顯求法行相是中行者
牒前彼起依止之行日夜求下略顯其相然下經中
有十一句此之十一對於教義斯皆是行皆是上人
所成行故行別有三謂聞思修初有七句是其聞慧
次一思慧後三是修若以此等令下効習通皆是法
若就此中求法者說前之兩句能求行心憙下九句
是所求法法中還是聞思及修九中前五是其所求
聞慧行法思修行法義同前判前本分云隨聞思修
照法顯現名為明地就此言耳然今論家依此後門
略示其相日夜求者是其經中能求行也能求行中
乃有兩句懃之與常今但舉後日夜常求懃略不論
舉後攝前義在可知如是次者是憙法下所求行法
依教義者所求行法依教義成聞依教生修依義成
思初依教終則依義是故說言依教依義次舉經文
正觀知已牒前起後觀者牒前觀求方便轉懃修下
正明求行常懃是其能求行心憙等是其所求行法
轉復懃者前起救度精進十心今更起於懃求法行
故云轉復聞為行本故懃修之懃修何等懃修求心
求於何等謂正法行教之與義是其正法依法所成
聞思修等是正法行此地菩薩求彼依法所成行也
此明懃求日夜求聞明其常求下明所求三慧行法
<pb n="139"/>
言憙法者聞慧行法依教法成憙於教法名為憙法
乃至第九隨順法者修慧行法依義法成隨順義法
名隨順法。
下論釋中先解經文後分能求所求差別前釋文中
就彼初句總釋所求三慧行法有異餘義一處別解
次有三句雖有能求所求之異求法心同一處解釋
依法一句依教正解有異於餘一處別釋隨法下三
聞思雖異莫不皆是依教所作一處辨釋後之三句
行修皆降各別解釋求法行者牒初句中所求行法
依教義者解正法行不釋求也教之與義是其正法
聞思修等三慧行法依教義成是故經中名正法行
如前說者如向經前論中說也亦可如前經中說也
前段經中始從佛智乃至禪定依義而成聞依教成
今還求彼依教依義所成行德故指彼也次三句中
常憙樂法牒舉經文無慢心者是常求也以無慢故
常能求法無妬心者是憙法也無伏他者是樂法也
樂法故問非為折伏憙樂何別始心好法名之為憙
終時愛味說以為樂依法牒經依大教法自見取者
於教自解不由他也隨益思法并牒經文依讀誦者
解隨法也隨教讀誦故云隨法依為他者解益法也
依教授他名為益法上來是聞依靜思者解思法也
依前教法靜處思惟故名思法下三修中初一是定
後二是慧隨位以分定在此地歸依在於四地已上
隨順在於八地已上究竟牒經此是修分望前聞思
說為究竟亦可此是世間中極故云究竟此之究竟
依義法成名究竟法下釋其相依定修者此之究竟
是三地中禪定行德彼行起時還依禪定行法而成
名依定修歸依牒經四地已上修慧行德為世歸趣
故名歸依亦可此行趣順八地無生忍慧名為歸依
此之歸依依義法成名歸依法下釋其相依出世者
此之歸依是四地上所成行德彼行起時還依出世
智法而成名依出世隨順牒經八地已上修慧行德
順佛解脫名隨順法依解脫者略釋其相此之隨順
是八地上所成行德彼行起時依於諸佛解脫法成
名依解脫依諸佛下重顯其相下分能求所求差別
是中求行牒上初句常求聞法牒第二句此初二者
雙牒前二示常行者是向第二日夜常也示懃行者
是前初句轉懃修也此是三地能求法行喜等九句
示正修者是其所求正修行法下次解釋求法行因
於中初先問答略顯彼常懃行以何因者舉前兩句
能求之行問其因也示敬盡者總答顯因由敬重故
起求法行故名敬重為求行因敬重之極名畢竟盡
彼菩薩下顯其重相言彼菩薩財為首者謂彼三地
求法菩薩始對財寶校量顯重終對己身事別有五
財事為始故曰財首下別舉之於財寶中是初校量
及王位處第二校量轉輪之報名為王位或生天處
第三校量所謂帝釋世間淨處第四校量謂梵天王
遠離欲染說之為淨及與己身第五校量以法重者
於向五事比校度量法為重也此明前二能求行因
然下經中非直明此能求行因亦彰餘九所求行因
今此論家略不顯矣。
經中初明常懃行因發精進下明餘喜等正修行因
善中有五義別如向五事校量就初財中句別有七
初至難遭是第一句能捨諸物於中初至不生難想
求法捨財於說者下重人輕寶無有外財而不捨者
是第二句能捨田宅無有內財而不捨者是第三句
能捨妻子無有所作而不行者是第四句能捨己身
為法走使無憍慢等而不捨者是第五句能捨慢心
謙下求法於上不恭名為憍慢於下境界執我陵彼
名為我慢於等自大名為大慢是等皆捨賢直故者
釋捨慢也無苦不受是第六句苦身求法成勝財下
是第七句能捨大財以求法也知法勝資名勝財心
非過寶物名勝財也上來七句合為第一就財彰重
<pb n="140"/>
勝得輪王第二校量勝得釋提第三校量梵天王處
第四校量若有人下第五校量若人作言投火相與
假作要言下明菩薩定心求法投身三千過重自要
無憚火坑法應盡受以法自解不辭諸苦大悲為物
處苦求法菩薩之儀故曰法應下次明其正修行因
如是發進修諸法者依前喜等進修正行名發精進
修諸正法靜處觀者是其依法起行因也此何所觀
能為行因謂觀行者乃得佛法不可但以口言得淨
由此起行故為行因。
論中先釋求法行因文別有二一依文釋二辨所求
法之差別前中依彼五種校量次第釋之釋初門中
依經七句次第解釋先解後結解中初言為重法故
一切捨者釋第一句彼財得處田宅能捨釋第二句
遊財易捨田宅難離故次明之及彼所為內亦能捨
釋第三句彼前財物皆為人類說為內法以前該後
說之為及外財易捨妻子難離故次說之及彼所為
亦能捨者釋第四句非直捨於內外兩財彼內外財
所為己身是亦能捨身行奉給釋其相也餘物易捨
己身難離故次辨之誰於此下釋第五句誰於此物
能得能捨返明慢高彼意能捨順顯能離身敬易為
心慢難遣故次彰矣苦無不受釋第六句情慢易息
身苦難忍故次舉之得眾多下釋第七句三千重寶
最難捨離是故後論上來七門次第分列下言是名
財中勝者總結前七次下三門并問并釋并以經帖
以其易解是故不論云何王等問以起發標問輪王
等餘釋梵是菩薩下對問以顯經帖可知釋第五中
先解後帖上來廣釋五門校量下次分別所求之法
句偈是教義是行法然上求行求聞思修三種行法
對彼求行以說其因還應於彼聞思修等以顯敬重
今此何故說求教法聞依教成是故求教為成彼也
下次解釋正修行因初問起發靜處思者對問辨釋
下以經帖。
釋厭分中初問答略顯云何問也聞諸法下對問略
顯然下經中文別有三一牒前聞法靜處思量以起
後厭二明厭體三明入意為順法行而不樂著今言
聞已知如說行乃得法者舉後經中初段文也入禪
無色無量神通舉後經中厭之體也禪與無色可是
厭體無量神通是其厭果何故舉之亦是如說修行
所攝故通舉之彼非樂下舉後經中第三段文入禪
意也彼非樂處於中不染即後經中而不樂著世俗
八禪非是菩薩所貪樂處是故於中不生愛染必應
作者即後經中順法行故以此隨順無量等法故必
應作。
經中三分備如向辨聞諸法已牒前聞法降伏心下
牒前靜處正觀心也降心閑處明捨亂過降伏其心
離心過也於空閑處離身過也心作念下明思起道
下厭體中住明地者起厭處也因如說行厭方便也
即離已下是厭體也八禪定義廣如別章就初禪中
即離欲惡不善法者是離障也釋有四種一總相釋
斷除欲界惡不善故名離欲惡不善法矣二依龍樹
釋遠離五欲名為離欲斷除五蓋名離不善故龍樹
云趣向初禪遠離五法斷五法矣三依毗曇離五欲
故名為離欲斷十惡故說為離惡除五蓋故名離不
善四依成實斷貪欲心名為離欲以離欲故亦捨殺
等名為離惡不善法矣有覺觀者是對治也麤思名
覺細思名觀故龍樹言譬如振鈴麤聲喻覺細聲喻
觀離生憙樂是其利益廢背欲惡是故生憙離過猗
息故名為樂入禪行者是其定體一心支也何故獨
此名為禪行一心禪體故名禪行就二禪中滅覺觀
者是其滅障初禪之中覺觀有二一即定心二出定
時三識身中麤動覺觀此二並是亂動之心二禪勝
靜同皆滅之言內淨者是對治體若有覺觀濁亂不
淨此禪勝靜離彼外亂故云內淨言一處者彰其治
<pb n="141"/>
相彼內淨心住於一境更不餘緣故云一處故舍利
弗阿毗曇言欲界地中心行六處以六識身取六塵
故初禪地中心行四處以四識身行四境故以初禪
上無鼻舌識故但云四二禪已上心行一處唯意識
身緣法塵故又復相續無間不斷亦名一處下論釋
中具此兩義無覺觀者顯其治能能治覺觀前滅覺
觀直彰離過如說滅諦以為無漏今就能治彰無覺
觀如說道諦以為無漏定生憙樂是其利益前初禪
中創背欲惡慶離故憙今此禪中法從內生慶得故
憙樂同前釋入二禪行是其禪定一心支也就三禪
中言離憙者是滅障也二禪憙心分別想生動亂多
過此禪定心轉寂故滅行捨念慧是其對治言行捨
者是其捨支行心調停捨彼憙過故名為捨此是捨
數簡異捨受故彰行也言憶念者是其念支念前憙
過守心一境故稱為念念與憶俱通伴而說故云憶
念憶能發悟助念力強所以通舉亦可即說念以為
憶如四念處體性是慧而名為念此亦同然言安慧
者是安慧支分別憙過說之為慧慧靜名安身受樂
者是利益也適暢在心名為心受上品之受適遍身
心就所遍處從末為名故曰身受今從後義樂實心
法此處增上遍滿身心故說身受顯樂增上樂是心
法心受之義不待言論言諸賢聖能說捨者此樂深
勝唯有賢聖能說為過堪能捨離非凡所能彰此樂
深言念受樂入三禪者是其禪體一心支也謂念自
地受樂之過以入一心就四禪中斷苦斷樂滅憂憙
者是滅障也舉絕四受明禪不動言斷苦者苦實在
於二禪中滅為欲彰此是不動禪免絕四受故此說
斷亦可指彼三禪之樂以為苦故斷三禪樂即名斷
苦何故如是彼三禪樂望麤心人說之為樂望後靜
心即是大苦如似世間指手打木於彼寤者說之為
樂睡眠之人用為大苦此亦如是故說斷苦言斷樂
者斷三禪樂彼樂麤動故此斷之先滅憂者初禪滅
也先滅憙者三禪滅也並在前滅是故言先既非此
滅何故論之亦為顯此不動禪故若使憂憙前地斷
故彰先滅者苦亦先滅何不說先釋言彰先理亦無
傷但此為明苦雖先滅對苦之樂此中斷故對樂之
苦不得言先若當說言先斷苦樂人謂彼樂亦是先
斷故不彰先憂之與憙能對所對並是先斷故云先
滅不苦樂者是其利益餘禪之中皆先明治今此何
故先說利益乘前所明斷苦斷樂對之即明不苦不
樂彰益義便故先論之行實在後此乃捨受不同苦
樂是故名為不苦不樂何故不名不憂不憙釋有三
義一以此禪正斷樂受而復無苦翻對彼二是故名
為不苦不樂二前文中先斷苦樂故偏對之明不苦
樂三五受中憂憙名別三受分別憂憙二名攝入苦
樂苦樂寬故捨受對之名不苦樂捨念淨者是其對
治捨是捨支念是念支前三禪中有其樂故捨念不
淨今此無故捨念淨也入四禪行是其禪體一心支
也四空定義廣如別章此應論之四空定文至論分
別順法行者為依禪定順起無量神通等故入諸禪
定非愛著也。
下以論釋於中但解厭行體相初後二文易解不釋
論中有二一問答以顯入之所為二隨文辨釋何義
故入徵問起發菩薩正應修習出道禪等是其凡夫
之法何故入中問意如是今此正應問禪無色何故
通問無量神通因明入禪無色之意乘以顯之是故
通問下答顯之先明禪等為五眾生法門有四四無
量中所為有二故有五種下別顯之言為禪慢入諸
禪者有人修得世俗四禪或著禪樂或起慢高難化
以道是故現入過彼所得轉其所著息彼慢意化以
道也為無色慢入無色者有人修得四無色定謂是
涅槃恃己所得難以道攝故須現入息彼慢意為苦
生者總明慈悲二行所為為拔苦也慈行與樂云何
<pb n="142"/>
拔苦與樂對治令離苦也下別顯之言安善者安以
善因言與樂者與其樂果此是慈益言解苦者解其
苦因令不受者不受苦果此是悲益為是義故須入
慈悲言為解脫入憙捨者以彼脫苦慶之以憙心放
捨也言為邪歸入勝通者有諸眾生歸邪外道故入
勝通令信正法自下第二隨文廣釋得不退禪名三
昧地解釋經中住此明地能起禪也此三昧地故能
起禪前地非無簡勝異劣是中已下解釋經中因如
說行離欲惡等是中禪及無色差別總判其文有四
種下別分解釋解四禪中先開章門有四舉數次列
其名言離障者禪定所除言對治者治障之行言利
益者所成福利彼二依者一心定體對治利益二行
依也何故不言離障所依彼直離過更無行體故不
說之下別指斥初禪可知第二禪中離障可解就內
淨中經有三句一者內淨二心一處三無覺觀論釋
有四初言內淨是對治者舉初內淨將論對顯二滅
覺觀者釋無覺觀成其治義三以經帖四解一處一
處牒經修無漏者舉其實治無漏行也亦可修習世
俗無漏言不斷者據修解一前後間絕則非一處無
間不斷故云一處行一境者就境顯一二禪已上離
五識身唯緣法塵名行一境餘悉可知釋三禪中離
憙障者初禪最劣但滅欲惡二禪漸勝滅初禪中對
治覺觀此禪轉勝故滅二禪利益憙也餘悉可知釋
四空中先開章門無色三摩亦有四者舉其數也下
名五神通為三摩提今名四空為三摩提次列四名
名同上釋然下經中略無對治論主准前類而置之
下別指斥就解空定滅障之中先解後結經言過色
乃至不念別異想者論釋不同若依成實過色想者
遠離色香味觸之想滅有對者還滅色香味觸之想
以彼色等對礙故滅不念別者緣聲想滅聲藉眾緣
擊起而生故曰別異此釋不然云何不然色有六種
所謂色聲香味觸色及法塵中無作之色此六種色
要攝為三一可見有對謂青黃等眼所行色二不可
見有對謂耳鼻等所行之色三不可見無對謂意所
行無作之色緣此三種名為色想空定滅之何不滅
色但言滅想釋言空定有因有果果則絕色因不如
是良以彼因色地修起未捨色形故不滅色想患可
斷故滅色想何不滅識及餘心法偏言滅想理實通
滅想取相強故偏說之毗曇所釋與此不異過色想
者牒舉經文過眼識想者緣前第一色想滅也滅對
牒經耳鼻舌身識想滅者緣前第二色想滅也想與
心俱故曰和合不念牒經意想滅者緣上第三色想
滅也意識分別一切法故名別異者別異相隱故復
釋之眼識之想唯緣於色不解餘法得空定時舉體
全離不名別異耳等亦然意識通緣一切諸法於中
分取緣色義邊空定滅之緣餘法想空定不滅舉其
所滅簡所不滅故云別異此三句中初句云過第二
稱滅第三不念綺互言耳問曰香味二塵之想初禪
已除色聲觸想二禪已離今云何言空定滅乎釋言
有以香味二想雖盡初禪今言滅者治有四種一壞
對治謂方便道觀下有漏苦無常等二斷對治謂無
礙道正斷下過三持對治解脫為首及後一切無礙
解脫持彼無為不令失壞四遠分對治解脫為首及
後一切無礙解脫遠令前障畢竟不起今此空定望
彼遠治是故言滅色聲觸想二禪滅者二禪已上乃
至四禪當地雖無色聲觸想借初禪中三識之心見
聞覺觸是故乃至第四禪中猶有此想今得空定方
能滅之故說空滅是名總結下釋治中初總標舉次
釋後結如是治者是總舉也對前顯治故曰如是過
色等下釋顯治相於中三句次第相釋過色等想是
初句也然彼色中據要唯三廣分為六所謂色聲香
味觸法法者所謂無作色也緣此心想名為色等境
界想也空定離此故說為過不分別色是第二句顯
<pb n="143"/>
前過也觀色空故不分別也見無我故是第三句顯
不分別色無自實名為無我此據實治故說無我此
等次第以後釋前是名下結然此對治經中無文論
以義安四空皆然餘悉可知。
釋厭果中文別有二一結前問後略以標舉已說結
也云何問也無量神通略標舉也無量是其行方便
果五通是其功用果也通具有六今此三地相在世
間隱其漏盡故但說五二隨文釋。
經中有三一明無量二明神通三總結自在。
論依此三次第解釋釋無量中初問起發經中應先
解無量義廣如別章後辨其文初明慈心後彰餘三
慈中句別乃有十三初句是總所謂慈心順眾生起
中間十一別明慈行後一遍覆世間行者總明慈行
為無量義以遍覆故論但釋慈餘三可知有三舉數
次列三名眾生念者念諸眾生欲與樂也餘經論中
名眾生緣緣謂心緣猶此念矣言法念者知諸眾生
五陰法數及其所起善惡等法用以教化言無念者
知生體空化之令入下廣分別釋初門中先牒舉數
次列四名言與樂者慈心功能能與樂也言障治者
慈行平等治不等障言清淨者慈體淨也前言障治
當知亦淨此言清淨亦是障治是故經中名為無障
為別兩門綺互言耳等是綺互前障治者舉用平等
用對怨親治障義顯故名障治清淨據體體是善果
所依之禪治下欲惡方起慈行非慈治遣故不名治
體出垢染故得名淨言攝果者修慈福利下廣釋之
眾生緣中經有八句初四與樂次二障治次一清淨
後一攝果云何與樂問初門也與三舉數與欲樂者
此與欲界人天五欲一切樂也言同憙者初二禪樂
樂與憙俱故名同憙何者是樂而與憙同初二禪中
一切因果皆是慈與通名為樂不同憙者三禪已上
所有樂也彼亦通論非唯受樂名為樂也下以二門
分別其樂言離苦者欲及同憙離苦名樂言離憙者
不同憙也三禪已去以憙為患離之名樂此釋廣大
無量三句不二亦是廣大等者釋不二也以前三樂
與眾生時無簡彼此說為不二亦可前者就樂以分
廣大無量此約所化亦別三種故云亦是化欲界生
名為廣也化初二禪一切眾生名為大也化三禪上
一切眾生名為無量當知不二即前廣等故云亦是
下以經帖慈心隨順非正帖前廣帖欲樂寬故名廣
大帖同憙高出名大無量帖前不同憙樂深名無量
不二帖前亦廣大等釋障治中云何問也次辨障相
與不愛者是一種障於怨加損名與不愛言與愛者
是第二障於親與樂名為與愛下舉經文對以顯治
無瞋恨者治不愛也言無對者治與愛也若有偏親
便有怨對以無怨故亦無對怨所偏親也與前不二
有何差別前唯就樂以明不二此就苦樂相對遣也
釋清淨中云何問也下言正斷身心不調離惡業也
身不調故起於殺等色心分別口亦名身心不調故
起意惡業彼悉斷也斷睡眠等明離煩惱五蓋心也
睡眠掉悔諸蓋等者舉前二種等餘三也五蓋之義
廣如別章此應具論今離此五名為清淨下以經帖
言無障者慈依禪起遠離欲惡不善障也解攝果中
云何問也欲色界中正習果者慈依禪起故於色界
受其正果慈行餘勢後生欲界受習果也故經說言
修慈之人臥安覺安天護人愛不毒不兵水火不喪
眠無惡夢死生梵天在所得利如是等也無苦事者
釋義會經正習二果無苦事故經中說言無惱害也
就法念中云何問也遍一切處總釋其相下別釋之
如涅槃中緣利生法名為法緣地持論中緣諸眾生
但是五陰因緣法數名為法緣此中具二一知五陰
成眾生法二知眾生心之所起一切諸法用以化度
成生法中有凡有聖今言欲色無色界等凡夫法也
有學無學是聖法也三乘因行名為有學三乘極果
<pb n="144"/>
名為無學眾生等法通結凡聖斯皆名為眾生法矣
及生所有分別作者知心所起善惡法等名分別作
牒法名者非人者也於此等法皆能念知經言遍至
世間處者眾生世間皆盡知也釋無念中云何問也
有二舉數下釋其相舉經對顯二中初一觀法體空
第二遍至明空分齊自相無者列初名也色心等別
名為自相體空曰無照知名念此實是慧以念名之
觀法無我釋無念也無我解無觀釋念也世中最者
嘆以顯勝相有名世理無超出望世間中得為最也
下以經帖法還帖法界帖無我無我是其諸法之性
故名為界世間最者帖世中最遍至無盡明其分齊
理通廓周說為無盡觀心窮照名為遍至經言究竟
帖遍至也空帖無盡上來三緣別明慈行自下總結
無量之義一切世界普行故者謂於一切眾生世間
慈心普故名為無量下以經帖遍覆帖普行還帖行
一切世間帖世間也餘三類此不更分別下解釋通
六通之義廣如別章此應具論文中論家先辨通義
後釋經文前辨義中兩門分別一定通體四通明智
第五明見理實五通體皆是智但彼天眼照矚分明
廢體從根故說為見若爾天耳何不從根說之為聞
齊類應然但智見性眼復是見見義順智故就天眼
偏說為見耳聞不順故不名聞二三業分別初先略
分初一神通轉變色形名身業淨天耳他心能起言
說名口業淨宿命生死知過未事隔世難知唯意能
了名意業淨五通是智智皆意業今隨用相為此分
矣下重顯之初一身通能到生所是故名為身業清
淨就口業中先牒天耳他心二通次明天耳他心所
知能知說法音聲義者是耳所知天耳能聞十方眾
生方言不同名為能知說法音聲用彼方言宣說諸
法故名方言為說法聲天耳能聞諸佛菩薩所說法
義名為能知說法義矣以知他心是他心通所知事
也下明依前二種所知發起言說於中先依天耳所
知正起言說後知他心說能隨物前起說中隨種種
音皆盡知者牒前天耳能知種種說法音也依此義
者依前天耳所知法義異名說者用前所知種種言
音說前義也彼一一義各以種種言音顯之名異名
說隨生用者依知他心說能隨物隨眾生說是其菩
薩口業作用故名為用亦可為說令他依用名隨生
用下釋意業去來二通知生過未熟不熟者去是宿
命知過去根來是天眼知未來世化所成也。
下釋經文云何身通問以起發經有五通就初問耳
次舉經文先明身通句別十一初言菩薩現無量力
一句是總餘十是別天耳通中耳淨過人略以標舉
悉聞已下明過人相他心通中初總次別下總結之
知心及數是初總也識體是心貪等是數別中經文
有十三句論攝為八義要唯三初有四句是煩惱心
次四報心後五是其起業之心五中前三是其淨心
後二不淨就不淨中初句貪求後句慢高貪慢二心
與上貪等有何差別而復重明體雖不殊前舉為彰
煩惱心別今舉為彰起業不同所以重來宿命通中
初總知生處亦能念下別知宿命種種相下總以結
之知宿命中初至無量那由他劫明所知事我某處
下就所知事廣明知相前中初就內報以明一生二
生乃至無量後就世界成壞分齊能知一劫乃至無
量第二段中初知過去八種事相後知彼此流轉之
相然此八事與地持中大同少異異相如何此中第
四如是色者地持中無彼就命中開一壽限故亦有
八又此文中第八苦樂彼為第四唯有此異餘悉相
似下總結中種種相貌說姓相等至論分別天眼通
中文別有四一總明天眼清淨過人二見生下別三
眼淨過人結前總文四相貌姓下結上別文初總可
知第二別中句別有八初四明其所見之事後四就
前所見事中明見知相前四何別初見眾生生死好
<pb n="145"/>
醜見總報果二見善不善見總報因三貧賤富貴見
別報果四隨所造業見別報因下見相中四句何別
初見造惡因成就身口意惡業者是惡戒也誹謗賢
聖成就邪見是惡見也二及邪見下見受苦果非直
見因亦見受果是故言及言邪見者牒前邪見乘前
言便故先牒之業者牒前身口意業言因緣者邪見
及業能與惡道作因緣也墮惡道者墮於鬼畜生地
獄者受地獄報地獄重故所以別論三成身善下見
修善因翻惡可知四及正見下見受樂果翻苦可解
生善道者謂生人道及諸天者是天趣也上來第二
別明所見眼淨過人結上初總下結前別於中先舉
未來所見相貌姓名見眾生下就彼相等明菩薩見
相貌姓名與宿命中所說義同但時別耳言相貌者
猶是未來一生二生乃至無量那由他劫姓者未來
如是姓也名者未來如是名也准前宿命少一相字
相謂未來生色飲食壽命苦樂乃至此死生彼間等
下明見中初至貧富結上第一所見事也生死好醜
結總報果善不善行結總報因貧賤富貴結別報果
別報之因略不結之隨業受下結前第二見知相也
前見善惡得苦樂報名隨業受自下第三結於禪等
自在之義自在有二一於禪等出入自在是前十種
深念心中明盛之心此現成就二而不隨下受生自
在是前十種深念心中淳厚之心此現成就。
下以論釋言身通者標牒初門得勝自在解初總也
言應知者應知自在解釋經中現無量力下釋餘別
有三舉數經中十句初二各一後八為一故有三也
下辨其相世界列名能動釋之自身列名散等釋之
下以經帖一身為多帖前散也多身為一帖前合也
現沒帖隱還出帖顯作業列名依身變現有所為作
名業自在此句是總有八下別先舉其數下廣辨之
第七日月大神德者遊行疾也大威力者威光盛也
第八句中乃至梵世是初禪上正報果也器世間者
是初禪上依報果也隨意轉者於彼梵世能轉變也
異界作用故曰自在。
天耳通者標牒第二釋中先解耳淨過人隨能聞者
是天耳也言所聞者是耳所聞聲境界也此釋耳界
如實示現解清淨也所聞不謬名為如實聞之顯了
故曰示現言清淨者顯前示現言諦聞者顯前如實
過人牒經遠聞釋過過人聲下辨過顯遠遠處之聲
人聞不及名過人聲下至阿鼻望下辨過望上應言
至色究竟傍則應言乃至八方今略不論經帖可知
下解悉聞人天聲等先解後帖人天大聲蚊等小聲
皆悉聞也。
他心通者標牒第三下釋之中先舉八數次列八名
隨煩惱者是起煩惱隨緣現起名隨煩惱使者是其
性成煩惱隨人名使此二煩惱生是報心後五是其
起業之心五中前三是其淨心淨中學得是其定心
求時名學成時名得解脫是慧後二是染妄行正行
是外凡心貪求名妄離貪名正正非是染相對故來
餘凡增慢是內凡心外凡之人名正凡夫內凡是彼
外凡之餘名餘凡夫於彼聖道未得謂得名增上慢
下廣釋之隨牒初門貪等合者心體與彼貪瞋癡等
數法和合經言貪等是隨煩惱離貪瞋等非是煩惱
相對故來使牒第二有惱釋之經言有染正是使體
離染非使相對故來生牒第三無色二脫名無量者
四定之中前二空定廣緣空識故能緣心名為無量
後二略觀故非無量學牒第四散不散者不散是學
散者非學相對故來經言攝心帖不散心不攝帖散
得牒第五言入定者在定心也此正解得不入定者
定前心也在定起者定後心也定前定後非得三昧
相對故來經言住定帖在定心不住定者帖不入定
及起定心得解脫者牒第六門有縛無縛釋其相也
無縛是脫有縛非脫相對故來妄行正行牒第七門
<pb n="146"/>
於名聞中現起悕望總舉過相順不順者對前過相
顯其妄正順悕名聞是妄行也不順悕望是正行也
經言求心帖前順也不求心者帖不順也餘凡增慢
牒第八門麤細習者外凡慢麤內凡慢細細慢是彼
麤家之餘名為麤細對麤辨細不取彼麤此細是彼
麤家殘氣故曰習行亦知非慢略不辨釋。
宿命通者標牒第四自下釋中先解初總誰能問也
智能釋也如經下帖次釋別文經有兩段一所念事
二念知相念何事者問初段文如經已下舉經對顯
云何念者問第二段下釋有二一依文釋二重分別
前釋文中因名字者釋初名也過去望今說之為因
知彼因中名差別也經言我本帖前因也如是名者
帖名差別家差別者謂父母家經言姓者謂氏族也
言貴賤者謂剎利等好醜是色供膳依報言業行者
命之因也經言壽命中年夭喪如是久住命極天算
苦樂生死一處并釋衰是苦也利是樂也成者是生
壞是死也經帖可知下重分別但釋四句餘者易解
家牒第二釋顯可知貴賤第三釋顯可知業行是其
第六第七時非時者命盡天算名為時死此釋久住
中年夭喪名非時死此釋壽命如地持中有一壽限
與前何別少年而死名為壽限中年死者名為久住
老年死者說為久壽下解結文種種相者論有兩釋
初解唯結我某處下一段之文後解通結一生二生
乃至此死生彼間等初解如何種種相貌牒舉經文
一切相者從如是名乃至此死生彼間等名一切相
此句總結下別結之說者牒經言名稱者別結八中
如是名也姓相牒經家姓等者家結家姓相結生色
乃至生彼復有異下更作一釋經中相貌別結一生
乃至百千那由他劫經中名姓別結名等八事差別
經中相等別結生死今依此義次第釋之念一生等
牒前經文是名相貌對以結之說者牒舉經中結文
有一姓字略而不牒名等故者對前以結將說結名
姓還結姓自餘生等略無結辭相者牒舉經中結文
我於彼下對前以結。
生死智通標牒第五經中就根名為天眼論從境稱
名生死智眼見現境依眼見已知其未來死此生彼
名生死智下廣釋之。
經有四分先釋初總眼淨過人誰能見者徵問起發
眼能見者對問指斥成實論中說識為見有一論師
說慧為見更有論師說諸心數和合共見如阿毗曇
說眼能見今言眼見與毗曇同清淨牒經審見釋淨
過人牒經遠見解過次釋別文見何事者問所見事
謂生死等略釋其相經帖可知云何見者問其見相
如經已下舉經對顯後二結文略不解釋餘者已下
重復顯之對前所見若生死等名後善惡受報為餘
如二地者如前二地攝善戒中說十不善生地獄等
十善因緣生人天等故今指彼以顯此地下釋結文
四禪能生一切功德故名為禪此翻名為功德藂林
四無色定是八解中四解脫攝故名解脫四無量心
菩薩正定故名三昧此云正定餘處多說空無相願
以為三昧各隨一義五通現用名三摩提此翻名為
定用現前入出牒經即生心時用現前者起心欲入
起心欲出名生心時即能出入名用現前此乃是前
十深念中明盛之心此處成也不隨禪下牒舉經文
彼淳厚心此成就者彼前十種深念心中第八淳厚
此處成也彼心成故不隨禪生隨見能滿菩提法處
牒舉經文與佛菩薩生一處者就自行解諸佛菩薩
是己所見生道法處與彼同生自增道也地持論中
就利他釋隨他見已生道法處往與同生增彼道也
經帖可知。
多見佛下明其地果果有三種次第同前調柔果中
大判有四一調柔行二忍辱行德三明別地行四結
說相前中初法次喻後合法中有四一見多佛起行
<pb n="147"/>
之緣二供養下明能鍊行三欲薄下明垢障薄四無
量劫下明所鍊淨四中初二并舉并釋後餘殘文并
舉并釋前二分中見佛同前能鍊行中還初供養次
明迴向後受法行供養迴向諸地相似受法修行地
地皆異於佛恭敬是近友也專心聽者是聞法也受
持即是繫念思也如說修者如法行也修行是總觀
一切下別顯修相不生不滅真諦觀也因緣而有世
諦觀也此之二門互以相成不生滅故但是緣有因
緣有故無定生滅何者生滅而言觀法不生不滅生
滅之義汎釋多種今此所明染法可斷說以為滅淨
可修起說之為生觀此生滅即不可得名不生滅相
狀如何先就凡釋後就聖論凡情妄構集起染法說
染為生隱覆淨法說淨名滅當知是生無生為生生
則非生滅亦如是無滅為滅滅則非滅其猶迷人取
南為北北隨心起說北為生南為心隱說南為滅所
生之北無生為生生則非生所滅之南無滅為滅滅
則非滅據凡如此就聖云何聖慧之起翻捨妄染說
之為滅本隱之淨始顯名生所生之淨無生為生生
則無生滅亦如是其猶迷解捨所迷北說北為滅始
悟為南說南為生始生之南無生為生生則無生所
滅亦爾迷悟之義理要在斯無生為生無滅為滅即
是對治因緣有也生即無生滅即無滅即是所觀不
生滅也不生不滅是法實性說為真諦生滅法相說
為世諦今此三地世間中滿欲入出世故依禪定為
此實觀起後四地無生行慧是故上言於禪定中起
智慧觀據此文矣。
論中有三一解菩薩觀染淨法不見生滅但因緣有
二辨法成觀三舉經帖言一切法不生滅者舉其所
觀染淨法性言淨法中不見增者解觀不生不見減
者解觀不滅因緣集者解觀緣有所言故者因緣集
故無增無減因緣集故有增有減自下第二辨法成
觀淨中無增成不見增妄中無減成不見滅畢竟無
故說無一法可增減也然依對治離煩惱染般若現
者成前緣集然者返前順後之辭理雖不有然依對
治因緣有也經帖可知。
欲縛已下經如上判論中但解調柔行相忍辱之德
餘別地行及總結文易解不釋調柔相中先解法說
次釋喻況合喻一文略不解釋就前法中經有四分
初之兩分上已釋竟今釋後二於中先解諸縛微薄
後解所鍊清淨之義然此五縛猶是經中五住煩惱
五住之義廣如別章此應具論就此文中先解欲等
四縛微薄次解見縛先已除滅後以經帖一切欲縛
轉微薄者牒舉經文就初以舉但言欲縛若具應言
欲色有縛及無明縛轉復微薄前地修始分有斷除
今更厭捨離之踰前故言轉薄何不言盡乃云薄乎
以此未是修道之窮未得云盡如小乘中斯陀含果
除欲六品說為薄耳自下釋中句別有二一簡修異
見二同無明下簡細異麤良以此四能障見修障見
諦者初地所除今此斷修故須簡修異彼見惑復就
修中有麤有細麤者是前二地所除微細之者此地
所斷故須簡細而異於麤言斷修道欲色等者斷障
修道欲等縛也欲是欲界色是色界無色是其無色
界也欲界煩惱是其欲縛色界煩惱是其色縛無色
煩惱是其有縛及彼因者是無明縛斷前該後故云
及也然無明縛能生欲等三縛煩惱與彼為本故名
彼因上來一句簡修異見同無明下簡細異麤簡之
云何四縛之中麤起之者作意而生四縛別體微細
習氣四縛同體同在一心闇鈍無明取成貪性說之
以為欲色有縛然今此言同無明習即知非是麤起
四縛四縛同體故名為同無明習氣辨其同法無明
即是無明縛也習氣即是欲等三縛何故無明不名
習乎然初三縛是起煩惱麤起之者說為正使微細
殘氣說以為習無明體是性成細惑麤起之者說為
<pb n="148"/>
增習微細之者說為正使今此所斷是其微細無明
正使故不名習此無明地及欲等習皆悉離也前句
之中先彰其斷後出所斷修道四縛今此句中先舉
所離無明及習後彰遠離文左右耳言諸見縛於初
地中見時斷者此解見縛先除滅也昔來相傳三地
已還名為見諦以此文驗人言定謬經帖可知不復
現下解釋第四所鍊淨也不復現斷妄貪等者牒舉
經文一切煩惱皆名為妄但現起者情妄麤顯故說
為妄此妄貪等前地已除故今不復現集對治斷妄
貪等斷不善習非斷麤者釋其相也明此地中現集
對治但斷貪等不善根習非斷麤起言麤煩惱前地
斷者欲等三縛障見義邊初地已斷障修麤者二地
已除故云前斷下以經帖然諸煩惱要唯有二一者
不善如凡所起二者是善愛佛名貪憎厭世間說之
為瞋分別有無說以為癡不善煩惱斷處有三一者
正起初地時盡二者習起所謂誤心犯戒煩惱二地
時斷三不善根使任性成就三地已上漸次斷除八
地時盡善法煩惱斷處亦三一者正起地上漸斷八
地時盡二者習起八地已上漸次斷除十地時盡三
者使性至佛乃盡今此但斷不善之性故說不現斷
妄貪等下釋喻中句別有四一舉喻文二示不減下
顯其喻意三厭世間勝前不失約喻顯法亦得名為
釋法同喻此地修善厭離下欲行無退失如彼真金
重以火鍊稱兩無減四經帖可知忍辱已下解釋忍
行句別十二攝為四對初二一對略明忍辱安樂之
行次有五句復為一對廣前二行次有三句復為一
對明向忍辱安樂之因末有兩句復為一對明離忍
辱安樂行障釋初對中初舉次釋後以經帖下重分
別忍辱安樂轉明淨者此舉經也他人下釋加惡辱
也能受忍也於辱能忍故名忍辱善護他心釋安樂
也經帖可知下重分別加惡不改牒初句論善護他
心牒後句論分別示者用此兩句分別經中忍辱安
樂加惡不改分別忍辱善護他心分別安樂第二對
中初之兩句廣前安樂後之三句廣上忍辱作惡疑
者彼前眾生於菩薩所曾為損惱名為作惡忖己有
惡疑菩薩瞋故曰懷疑現同伴者菩薩將護身與彼
同愛語誨誘口將順也經言同和帖同伴也言柔濡
者帖愛語也次三句中加惡不瞋者眾生以身加損
菩薩菩薩於彼不生瞋也聞罵不報者彼前眾生口
罵菩薩菩薩不報不憂惱者自有身口雖不返報內
心變動菩薩不爾泰然無餘故不憂惱經言不瞋帖
不瞋也言不動者帖不報也言不濁者帖不憂惱第
三對中初句是其安樂之因後二是其忍辱之因過
去不慢去習敬行自與善語現心卑濡以卑濡故自
身與彼眾生善語經言不高帖過不慢下我帖後自
與善語就後兩句忍辱因中初句為化不悕他敬後
句施恩不望他報若有悕敬望報之心少不稱意則
便生瞋由無悕望故於他人不敬不報能忍不瞋故
說此二以為忍因義意如是不悕敬者以道化他不
求敬也經言所作不悕心者於眾生中所作化益無
悕敬心於所作事不求報者作益他事不期報也第
四對中初句明離安樂行障後句明離忍辱障也非
不實心釋不諂也及無偏心釋不曲也以安樂心謙
下隨物相同曲諂故今明實而復不偏下以經帖言
不諂者帖非不實言不曲者帖無偏心微垢離者微
細瞋習皆悉斷離忍行淨也下以經帖不稠林者帖
離微垢隱覆心也轉明淨者總結諸句。
此後攝報異前二地異相如何前二地中初明在家
後明出家從此已後攝報果中皆無出家良以諸天
無出家故既無出家云何開分一地分二一上勝身
忉利王等二上勝果能除眾生貪欲等是於中有二
一自分行二常生下是其勝進於中初明勝進之心
復從是念發精進下明勝進行自後諸地皆同此判
<pb n="149"/>
宜須記知。
十地義記卷第四末（終）

永保元年六月一交了。
承曆四年（歲次庚申）秋於丹後國令書寫四帖了依一
本書勵無力以禪林寺＆CB17624;事了。
東大寺三論宗實伊之本。

<article id="n754">起信論一心二門大意</article>

No. 754
<sarticle>起信論一心二門大意</sarticle>

楊州　智愷　作
夫一心法界者非理非事以非理故舉體起萬像之
事以非事故全體成一味之理以成一味故性相平
等名真如門以起萬像故因果差別稱生滅門以平
等不異差別之平等故真如門內亦攝體用因果矣
以差別不異平等之差別故生滅門中亦示自體性
淨也所以二門之中各攝諸法然則證斯一心之源
者不動一身而徧十方之界入其普門者無移一念
而窮三企之劫文殊法王恒居因位而猶稱覺母觀
音大士既成果德而更徊惱界余幸生東隅僅會遺
典雖慨不見佛而慶聞幽宗卒下愚之情括聖上之
跡作四句之頌述二門之旨庶幾懸乎日月傳乎曠
代矣則作頌曰。
 平等之平等  平等之差別  差別之差別 
 一心流轉門  差別之差別  差別之平等 
 平等之平等  一心還源義 
釋曰最初句中上平等者是一心法界諸法之總體
諸法之中實貫於二門以為宗肝故論云依一心法
有二種門一心真如門二心生滅門此二種門各攝
一切世間出世間法等又云心真如者一法界大總
相法門體也既總體而平等故名平等下平等者是
心真如門情非情之通體淨不淨之等依其一心法
界舉體寂靜遠離名言畢竟平等更無能所之差別
何有性相之殊異故論云是故一切法從本已來乃
至畢竟平等無有變異不可破壞唯是一心故名真
如既通體而無別故名平等問一心與真如是有何
異邪解云一心法界者括因果理事而為中實是名
一心心真如門者因果理事平等一味寂名言而為
通體是名真如然則一心總理事而非理事強號之
曰一心矣真如直爾就理體而寂名言假名言云真
如矣。
第二句中上平等者還真如門也下差別者生滅門
中性淨本覺謂一心法界雖自性不動而隨他動轉
諸法自體而似各異不動平等而成差別譬如水波
故云差別故論云心生滅門者依如來藏故有生滅
心又云自體本覺也。
第三句中上差別者生滅門中自體本覺也下差別
者生滅門內無明業相等也謂隨染本覺不失自性
不動而隨他無明薰動而變成業相轉相等恒沙萬
像故云差別故論云以依不覺故心動說名為業覺
則不動動則有苦果不離因故等又經本云不思議
薰不思議變是現識因等又有經云一味藥隨其流
處有種種味等問性淨本覺與隨染本覺有何差別
又隨染本覺與根本不覺亦有何異邪解云如來藏
心自性不動義名性淨本覺即藏心隨他動之義是
名隨染本覺自性動義名根本無明譬如濕性之水
是自性不動不失濕性故隨風之波是隨他動義變
動波浪故其起浪之風是自性動義能令動水故一
心之藏亦復如是自性不動故從本是佛耳隨他動
故猶如凡夫故證一心源之時息隨他動之凡愚成
<pb n="150"/>
四智圓明之正覺依之正覺之智滅自性動之無明
如風止時波即歸水風是永滅准思可知。
上來三句明一心流轉義故第四句結云一心流轉
本際經云即此法身流轉五道名為眾生又有經偈
云無明力最大能動一法界遍生死等。
第二行最初句中上差別者恒沙萬像也下差別者
還是自體本覺也謂此無明所動眾生之心因本覺
內薰之力緣佛菩薩善友之力初信一心之本源還
起本覺之淨用故更還云差別之差別故論云以此
妄心有厭求因緣故即薰習真如自信己性知心妄
動無前境界修遠離法等。
第二句中上差別者還是性淨本覺也下平等者更
亦心真如門也謂既信己性之一心其信心決定是
名十信位此十信之位既起決定之信依此信故更
解一心之源其心解決定名十解位此十解之位既
起決定解依此解心發起隨順一心方便之行其行
決定名十行位此十行之位所修之行既順一心源
無所不徧故以廣大之作意總攝所修之行迴向三
處謂法界理及諸佛界并諸眾生界是名三處是迴
向決定名十迴向以此迴向決定故成四善根位決
擇分善此善根決定名四善根以此善根決定故世
第一心無間即入初地見道之位最初隨分證一心
之性此一心之性無所不徧故名徧滿法界既無所
不徧故名平等故論云以如實知無前境界種種方
便起隨順行等。
第三句中上平等者還是心真如門也下平等者亦
是一心法界也謂既見道之位初證一心之性漸次
修遠離之法還到金剛之位三企之行窮一念之間
圓智斯起無明即滅成自然業起不思議用是名究
竟覺是究竟覺名始覺佛斯則究竟覺一心理故始
覺之智還同本覺既以始本無二故冥合真如寂靜
一味故論云以始覺者即同本覺又云而實無有始
覺之異以四相俱時而有皆無自立本來平等同一
覺故既本覺智冥合真如法界一相無能所殊還盡
一心之源得徧滿之身是名一法身斯一大法身窮
十方而無不徧亘三世而無不到一切眾生常見而
不知故朝夕唱云敬禮常住三寶故大經云十方諸
世界一切群生類普見天人尊清淨妙法身又云無
盡平等妙法界悉皆充滿如來身無取無記永寂靜
為一切歸故出世又此論云離念相者等虗空界無
所不徧法界一相即是如來平等法身等。
上來三句明一心還源義故流轉本際經云即此法
界返流盡源說名為佛所以第四句結云一心還源
義。
 我仰馬鳴同體悲  略頌一心二門旨 
 所得功德施羣生  隨順法界達流歸 

起信論一心二門大意（終）

<article id="n755">起信論義疏</article>

No. 755
<sarticle>大乘起信論義疏卷上</sarticle>

曇延法師　撰
尋夫至運無崖。情慮莫識其原。玄通虗廓。視聽罔知
其極。而為此通者。其唯心真如乎。如有體斯玄通者。
慧光遍法界。悟此至運者。慈雲滿虗空。此乃普賢妙
德。即其人也。能令慈雲滿空。義未足稱為小。乃使智
光遍法界。義不可謂非大。不可謂非大故。大名從此
生焉。不足稱為小故。小名從此沒焉。故此真如。目之
曰大。悲智所遊。履謂為乘。此總釋竟。
次別釋。此別義有三種。一者體大義。此心真如體。遍
<pb n="151"/>
為一切法性。一切法有生滅染淨異相。此真如平等。
無增減故。此義云何。若不能遍為一切法體。或得稱
為小。既能為諸法體故。不可謂非大也。二者相大義。
此真如體。以諸功德為相。此復云何。此體於諸功德。
若有所不足。容可稱為小。既具足無量性功德故。復
不可謂非大。三者用大義。此真如相。以能生世出世
善因果為用。此云何知。若有因果。不從此生者。亦可
稱為小。既一切因果。皆從此生故。更不可謂非大。由
此三義大故。慈悲依之滿虗空。般若乘之遍法界。大
乘之名。從此生矣。
言起信者。此般若大悲。非復無因。因於大乘而生信
心。以彼三種眾生愚闇不解故。於此真如三種大義。
不生信樂。菩薩大悲為令彼等生起正信。制作斯論。
故名起信。三種眾生者。一身見眾生。以愚癡故。起種
種我見。不信真如體義。為眾生性。為令彼於自身信
有真如自體性義。復令遠離種種我見過患故。示真
如體大義。二者顛倒眾生。以闇障故。於真如功德。謂
非己分。不生願求。欲令彼真如功德相信有可得義。
復令遠離跛驢心無進意過故。示真如相大義。三者
空亂意眾生。以不解故。執無有物為空。不信真如有
無窮可作功德義。為令彼信有無窮功德。復令遠離
樂空心過故。示真如用大義。
論者。若欲令此三種眾生起於正信。復不可無由。必
因言論問答。顯示於此三種大義。信方決定。故名論
也。
此論始終大分為三。序正流通。初之三偈明皈敬三
寶承力請加。此明其序。論曰有法已下辨其正宗。末
後二偈明其流通。所以須皈敬者。但馬鳴菩薩迹居
學地。若不蒙三寶與力。則甚深秘藏無以可宣。故須
皈敬。既蒙聖力加被。方可能說。是以第二須陳論應
體。何故第三流通者。但菩薩本願只在利他。不求己
利故也。
初文為二。前之兩偈正明皈敬三寶。後一偈明皈敬
之意。初內復分為二。初皈命二字正明能皈。盡十方
已下明其所敬。
言皈命者有二意。一將己慧命皈自所證。欲依證而
說也。二以三寶威力。能加諸說者。馬鳴大聖。亡己性
命。請承與力也。
就所皈內。初總後別。盡十方者。此句是總。最勝下是
別。初言盡十方者。明所皈分齊。皈體為二。一就處言
十方。二就體言十方。三寶功德猶若虗空無有邊際。
欲令眾生皈依廣大生福無盡。別內為三。初有五句
明佛寶。次一明法寶。後一明僧寶。佛寶內為三。初二
句明法身佛。第三句明報身。後一句明化身佛。三寶
之義廣如別章。最勝業遍知者。此明法身佛。何以知。
論云諸菩薩應見法身。恒與五業相應。無暫時離。故
知五業出過學地。故名最勝。五業者。一大悲業。二正
行業。三威德業。四方便業。五真實教業。此具如攝論。
逼知者。如來智身遍照法界。即理量二智也。色無礙
自在者。此明報身。諸佛妙色。以智慧為體。智自在故。
色亦無礙。救世大悲者。此明化身。隨逐眾生。拔苦與
樂。故稱大悲。及彼身體相者已下明法身。何以知。攝
論云。色身及行身業六因不成自性身。此既云法性
真如。當知是本有非始起也。以上皈命貫通。故言及
也。今言及彼身體相者。是前二身體性。初言法性者。
轉名示也。通以法界為體性。真如者。不異不二也。濤
者深廣無邊。不增不滅。大身眾生不能窮其底。故云
深。以況性海。非學地所及也。廣者。法雲大士未達其
際也。無增無減者。眾流投之不增。出生諸河不減。以
況性海。智滿德備不增。惑消治息不減也。無量功德
藏者。此明法寶藏積一切恒河諸行功德。三世諸佛
從此出生。故云無量功德藏。如實修行者。此句明僧
寶。一切菩薩恒順法性修行。故名如實。
<pb n="152"/>
次釋第二皈敬之意。此有四意者。為令眾生者此第
一明為三種眾生。一者空亂意眾生。疑無一切物。二
外道眾生。疑有眾生我。三二乘眾生。疑有法我。除疑
捨邪執者此明第二捨惑除疑者。以彼地前願樂。初
心取空亂意。疑一切法悉皆空寂。不信自身有真如
性。為遣所疑故。明有如來藏性不空之法。令離妄執。
此即起下顯示正義。為治疑惑捨耶者。以彼外道身
見眾生。計身有我。能作受者。為遣此疑故。為示自身
有梨耶識。攝治染淨。令彼了知。治耶見除執者。以二
乘不了教意。謂苦無常以為宗極故。為示真如常樂
四德。令體教意。隨順修行。究竟佛果。此二即起下對
治邪執。起大乘正信者。此第三明所起行。令彼三種
眾生。於心真如三種大義。生起正信。即起下分別發
趣道相修行信心分。佛種不斷故者。第四明修行所
成。依前信心至十解已上。成聖種性。令佛種不斷。即
起下勸修利益分。故下論言。若人聞是法已。不生怯
弱。當知是人定紹佛種。
長行下第二正陳論體。文內有三。初略明緣起。說有
五分已下開立章本。初說因緣已下隨章別釋。
有法者。謂一心真如實體本法。能起摩訶衍信根者。
能令眾生依之修行。增長淨信。是故應說者。三世菩
薩皆依此法得成淨信。是以論主順本常則。說示未
聞。
說有五分已下次明第二開章。就內有三。初之一章
明開序分。次後三章明開正宗。後一章開於流通。起
說有由。故先明其序。序義既彰。正宗宣顯。是以第二
次辨正宗。宗本既立。是以第三歎論殊勝。傳益未來。
就解釋門復分為三。初釋序分。第二立義分已下次
辨正宗。勸修利益分已下次釋流通。
釋序分內復分為三。初說因緣分者。題章起說。問曰
已下第二明起說因緣。問曰修多羅已下第三問答。
明須說之意。
就第二起說因緣內有二。初問後答。答文有三。初舉
教總答。云何下第二別明八種因緣。有如是已下第
三結答。
云何為八者寄問發起。
一者已下題章解釋。就此八內。初一是總。後七是
別。因緣總相者。此有二意。所謂為令眾生離一切苦
得究竟樂者。令離分段變易等苦。得無上涅槃常樂
我淨。此明異二乘。非求世間名利相恭敬故者。此明
不同凡夫唯求世利。而起言說。為欲解釋如來根本
義等者已下次明別相。此文有三。初三生起。次二令
諸眾生如理通達根本深義。謬小乘麤淺道理為究
竟。此即起下顯示正義。為令善根成就眾生至不退
信者。為令二乘回心入大及信位菩薩入正定聚堪
任不退。此即起下分別發趣道相。為令善根微少眾
生者。為令身見眾生始入佛法者。示修行信心想。此
則起下修行信心分。為示方便消惡業障者。對闡提
眾生始起信心。云消邪見網業障故。此文有二。初句
除業障。善護其心下令不起煩惱。即離煩惱障。此起
下對治邪執。亦即生下廣釋。止內舉定。難以教滅。修
習止觀對治凡夫二乘心過者。止者證真如。觀者了
因緣智。云何對治。既諸法同如故。則令凡夫不住著
世間生死。既知無苦可畏。則治二乘怯弱之見。了因
緣智。知善惡二因感苦樂兩報。凡夫聞已。廢惡修善。
能治不修善根過。二乘聞業果不失。起於大悲。愍苦
眾生。此治不起大悲過。此即起下止觀對治。專念方
便生於佛前不退信心者。此示外凡發心。令其不退。
此即起下。復次眾生初學是法。欲求正信。其心怯弱。
懼其有退。故教專念願生淨土。不失信心為示利益
勸修行故者。初諸眾生依法修行。得於利益。此即起
下勸修利益分。
有如是等因緣所以造論者。此則第三結益。
<pb n="153"/>
問曰已下。大段第三問答明須說之意。此文有二。初
問後答。答內有三。初總答。眾生根行不等。所以須說。
謂如來在世已下第二別答。如是此論已下第三總
結。
說意根行不等者。利則樂略。鈍則欣廣。自有依經得
解。假論方悟。
如來在世者。下別顯說相內有二。初明不須說。如來
滅後已下次明有須說。就不須說內有五。如來在世
是第一時勝。眾生利根。此明第二受法人勝。能說之
人已下。第三明說者勝。圓音一演異類各解。此明第
四說法利益勝。此明如來三輪教化。身則現於神通。
放光除障。口則用音演法。意則內智加於聞者。則不
須論。第五結不須說也。法器既嚴。時非像季。逢佛強
緣。圓音遍益。有疑斯遣。如對鏡視像。故不須說論。若
我如來滅後有二種。一者依經得解。二者藉論取悟。
依經得解復有二種。一者鈍根。要藉繁文方始得解。
二者利根。能以身力少聞而能多悟。此之二人則不
須論。或有眾生。至取解者。依論得解。亦有二種。一者
依於廣論。然後得解。二者因略。得悟。此後二人則須
說論。此則示受解緣別。宜廣聞略。則示根行不等。
如是論為欲總攝。乃至應說此論者。此是第三總結
須說之意。是中廣大深法無邊義者。一心真如苞容
無外。故云廣大。即此心體。其二無我名為深法。三際
不攝。故曰無邊。
次說立義分。身下第二次釋正宗。次第釋上三章。即
為三分。初釋立義。次釋解釋。後釋修行信心分。初文
有二。初結上生下。摩訶衍已下正明立義。此文有三。
一牒法舉義。云何為二已下第二以數列名。所言法
者已下第三依名解釋。
言摩訶衍者。此翻名大乘。此句總示一部宗要。以大
乘為宗。
就依名釋內有二。初釋立法。即起下顯示正義者。依
一心法已下乃至起用薰習故無有斷第二釋立義。
即起下復次真如自體相者已下乃至以真如自在
用義故。
釋立法門有二。所言法者。此句題章。謂眾生心者已
下釋之內有三。初言眾生心者。此總出法體。此則生
下依一心法有二種門。是心則攝世出世法者第二
明心法義用。即生下是二種門皆各總攝一切法。此
釋真如生滅二門。皆各攝一切法。依於此心顯示摩
訶衍義已下第三釋。是心則攝世出世法義。即生下
心真如者已下別釋真如生滅二門。
初言眾生心者。此總出法體。即是六七識心。以能顯
示。故名為法。是心則攝世出世法者。此第二明心法
義用。是心有二。一能分別。依名字相。以能顯示色相
義故。即攝世間法。二分別體。謂心真如相。以能示出
世義。即攝出世法。依於此心顯示摩訶衍義者。此則
第三依法以顯義。此文有二。初總。何以故已下釋。依
於此總顯示摩訶衍義者。以此心法有三種義故。所
以能示大乘義。何以故者此問意。眾生心者是世法。
但應攝世間法。何以復能攝出世法故。是心真如相
已下答。以此心有三種相。一者心真如相。能示大乘
體。即攝出世法。二心生滅相。能示大乘自體相用。即
攝世間法。此文有二。初言是心真如相者。是即生下
別釋心真如門。是心生滅因緣相以下第二即生下
別釋心生滅門。是心真如相者。心之體實。即是是如
也。能顯示摩訶衍體故者。真如即是大乘法體。是心
生滅因緣者。文復有二。初言是心生滅因緣相者。即
生下釋生滅心章。能示摩訶衍身體相用故者。即生
下有四種法熏習義故。染法淨法起不斷絕章。初文
有三。心生滅者。即生下釋心生滅章因緣二字。第二
即生下復次生法因緣者已下釋生滅因緣章。相之
一字。第三即生下復次分別生滅相者已下釋相章。
<pb n="154"/>
令言是心生滅因緣相者。心勢始起。目之為生。心勢
盡故。名之為滅。本識變成。功德生心。因本識變成塵
境。為生心緣。由此因緣。一切染法從無始來常流不
斷。一切淨法。次第增長故。相者。謂所生心有麤細相
相也。
能示摩訶衍自體相用故者。謂摩訶衍有自體相用。
能所成生滅心法。非謂心法有自體成此相用。又復
此六七生滅心相。相雖復前後。剎那無量差別。窮至
實體。更無異相。故名真如相。即用此相。示摩訶衍體。
此云何示。以本識是諸識種子。此種子識。若體異者。
所生諸識。舊各別體。尋求諸識。無各體故。即驗本識
體無有二。此明第一示其體義。第二心生滅相者。明
此本識是三性識種子。而此種子若未生時。與彼本
識。互相依隱。不顯自性。至於生時。功能方現。是故有
生滅相。能示大乘相。言顯用者。此識前後相資功德
成。即驗本識為因緣性。又復藏識因時有厭求業用。
果時起應化益物。此示大乘用義。何以持言大乘自
體相用者。若依大乘。明染淨熏習不斷。小乘則無。是
故心生滅因緣相。能示摩訶衍自體相用故也。
所言義者。自下釋第二義章。此即起下顯示正義章
內。復次真如自體相者已下第二釋立義門。此文有
三。初言義者則有三種者。此則顯章舉數。云何已下
第二問數。下之名一者已下顯章別釋。此體相用生
下二章。初體相二門。即生下復次真如自體相者雙
題二章。廣釋其義。三用門即生下復次真如用者已
下別釋用章。
所言體大者。此立真如體大義。謂一切法已下釋一
切法真如平等不增減者。一切謂染淨等。息現量一
切法也。在世不破。出世不盡故。萬法皆不異不二故
如也。一心真如。真如通與共不共等諸法為體。目為
平等。不增減者。煩惱染法現時。依心體而現。無自體
可增。心體能現。而此照性功德不滅。猶如鏡像。穢像
現時無體可增。淨鏡照性功用不減。若煩惱現時。有
體可增。及其謝滅。可就彰減。現既不增故謝無所減。
此明分別性法無有自性可辨增減也。依他識體。雖
與染淨為依。體無念故。在纏非本染。出彰非始淨。始終
不易。不可就之辨增減也。如此論云。一切凡夫聲聞緣
覺菩薩諸佛無有增減。非前際生。非後際滅。故論廣明。
相大者。第二立真如相大義。謂如來藏者。此有二義。
一攝義。二生義。以無偏習氣。為真如攝持。三世如來。
皆依此生。故得此名也。具足無漏性功德者。此真如
非唯攝持無漏習氣。體有能攝之德。過恒沙數也。如
下論云。自體具有過恒沙等諸淨功德滿足義故。名
為如來藏。亦名如來法身。是為相大。前明體大。示此
本覺心性通與凡聖染淨為體。無有一法出此心外。
故得大名。今言相大者。即前心體非唯遍為深淨體。
能自體具有過恒沙功德也。即用此德。示相大。
用大者。第三立真如用大義。即起下復次真如用者
已下。釋真如用章。前明體相。通於隱顯。此明用大。唯
據出纏。在染之時。非無厭求業用。但用功未具。今至
果時。因行窮滿。顯本法身起應化益物。盡未來際常
無斷絕。既化窮法界。無善不生。即以此業。示用大義
也。此文有二。初能生世出世善者。即生下真如內自
然而有不思議業已下報應二佛業用門。一切諸佛
本所乘故已下第二生下真如用內諸如來本在因
地發大慈悲修諸波羅蜜攝化眾生文。
初言能生一切世間出世間善因果者。謂報應二佛
隨機利益。若據應佛。教諸眾生人天善根。名世間善。
若發大乘無漏。名出世善。若據報佛生諸菩薩等十
王果報名世間善。盡未來際常涅槃。名出世善。一切
諸佛本所乘者。此第二明真如非但具前三義得名
為大。復為一切大人作所乘法。一切菩薩皆乘此法
者示此真如廣大。凡有修者。無不𠗦之。以遊到如來
<pb n="155"/>
地故者。非但為多人乘故顯斯大義。乘此乘者。至於
大處。復顯大也。斯乃即乘以示大。故下論云。諸佛如
來本在因地。發大慈悲。修諸波羅蜜。乃至知一切眾
生及與己身真如平等。見本法身故。六波羅蜜即見
緣因。無念本覺即是正因。菩薩乘此緣正兩因。至於
佛果。故言到如來地也。
己說立義分。次說解釋分。自下釋正宗文內第二解
釋分。文內有四。初結前生後。解釋有三種者。第二牒
章舉數云。何為三下第三列名。顯示正義者下第四
依名廣釋。釋內依前三章次第分別。
釋初章內有二。初牒章。二依一心下釋義。釋內有三。
初廣釋上立義分內立法門分。復次真如身體相者
下第二釋上五義分內立義門分。復次顯示從生滅
門下第三正明觀行示入真如法義方便。釋初文內
有四。依一心法有二種門者。此初約法舉數。云何為
二下第二列名。此二義成上立法門所言法者謂眾
生心。是二種門下第三略釋二門。攝於法義。此義云
何者。責成此義。若二門有差別者。則應有攝不攝乃
可言別。若既總攝。何以明其相異也。以是二門不相
捨離者。此示不以有攝不攝異體。說二門差別。顯此
二門更相薰習。方有攝義。若心生滅門攝一切染法。
必以真如為體。乃能攝持心真如門。攝一切淨法。亦
以妄心。能知名義。數數薰習。始於淨法者。攝持功相。
所依無實體也。若離心念則一切境界之相。有驗無
實體。此云何驗。此等諸法。若各有體。離念之人應成
顛倒。不離念者應如實見。然一切聖人離於妄念。而
非顛倒。則驗色等無實體也。是故一切法已下第三
以七種義。定真如名。是故者。是前三種義。故一切法
者。即真如所攝。恒沙法也。從本已來離言說相者。顯
此真如是言說對治。故使言說無相應義也。離名字
相者。言說尚不相應。豈此名字而能因也。離心緣相
者。顯此真如非覺觀行處也。畢竟平等者。示此真如
猶若虗空。無其增減。無有變易異者。有為諸法前後
改轉。然此如性始終不易不可破壞者。示至真至實。
唯是一心者。指前恒沙等法無各別體。唯是一心也。
故名真如者。顯義證名。一切言說假名無實乃至不
可得者。此第四明諸妄法有名無實。但隨妄念不可
得故者。示一切名字言說唯是意識分別所作。無實
可得也。
言真如者。自下第五斷秘密疑。疑者。言上說真如離
一切言說。此真如名亦是言說。云何餘言悉離此真
如名而猶存也。若不離真如名。真如即是有言說相。
前義則壞。自下斷疑。
言真如者亦無有相者。但一切名字。皆依差別諸相
而立。此真如既非有相。一切言說豈能名也。謂言說
之極者。已離一切言說皆盡。唯此真如名在。自此已
後無復名也。因言遣言者。以此真如言。遣一切言也。
云何遣。以離名字。名為真如。以真故遣虗名。如故遣
異名。此真如體無有可遣者。示垢累斯盡遣所不及
以一切法悉皆真故者。成前無可遣義。若法非真。可
須對治遣之。以皆真故。無復須遣也。亦無可立者。凡
言立者。本無法體。始欲施設。可名為立。此如法爾。故
無可立。以一切法皆同如故者。成前無可立義。若法
不如。則有可立。以同如故。無可立也。當知一切法不
可說者。勸諸學輩。已言以尋真。不可念者。示滅慮以
求如。故名真如者。顯此如名非可說可念之法。故不
可以言說念慮。求此名義也。
次釋第二問答明觀。此文有二。初問後答。問曰若如
是義者。此述前不可說不可念義也。諸眾生等者。謂
修真如觀人。云何隨順而能得入者。此真如既不可
說不可念。修觀之人皆有言念。而欲使修者。分無得
入也。次顯答相。答曰若知一切法者。謂自心現量法。
雖說無有能說可說者。示無我故無能說。無外境故
<pb n="156"/>
無所說。說無能所念。亦如是也。是名隨順者。若有能
說可說異。則乘如義。既無能說可說異故。名隨順如
也。若離於念者。本謂離心有法。以念取之。既心外無
法。還見自心。何煩於念。作此思惟。念自息故。名離念。
名為得入者。反本外逸。爾來無始。體塵非有。息用還
原。稱之為入也。
次釋第二言說相。文內有三。復次真如依言說分別
有二種義者。此第一約法舉數。云何為二下次第列
名異釋。所言空者下第三依名廣釋。
言如實空者。此初列名。明此實真如體實是空。非假
名空也。以能究竟顯實者。此空非但離諸妄法名之
為空。復能顯真如實有無量功德故。名為實空也。如
見第二月空故。能示真月不空也。
如實不空者。此列第二名。明此真如實是不空也。此
不空有二義。一有自體故說不空。具足無漏性功德
者。此第二明復具功德故說不空。
所言空者下第三依名廣解。先釋空義。次釋不空。釋
空內有三。初題章總釋。當知真如自性下第二別遣
執相。乃至總說下第三總列諸相。結顯空義。
所言空者從本已來一切染法不相應者。明此染法
從本不與性淨相應。謂離一切法差別之相者。非但
染法悉不相應。亦無虗妄差別之相也。以無虗妄心
念故者。示前無差別義。若有妄念。則有差別相生。以
無心念故。即驗無有差別相也。
當知真如。自下第二別遣執相。文內有二。初約有無
遣相。非一異下約一異遣相。
言自性非有相者。凡一切有無諸見。皆因妄念而生。
以真如離於妄念故。知非是有相也。或者便言。若真
如非有相。便應是無相也。非無相者。我言非有者。謂
真如非是有。非欲是於無。汝何以義言。應是無也。或
者言。若真如非有非無者。非有非無。應是真如非非
有非非無相者。我言真如非是有。非謂是非有。復言
真如非是無。非謂是非無。汝以何義言。真如是非有
是非無也。或者言。若真如非非有似有義。非非無似
無義。此應亦有亦無也。言非有無俱相者。我言真如
非是非有。非謂是於有。真如非是非無。非謂是於無。
既不是於有。復不是於無。云何得有。亦有亦無義也。
有無四句既爾。約一異四句。例此可知也。
乃至總言下第三總例諸相。結顯空義。言乃至總說
者。例餘一切分別性內。所有四句皆同此遣也。依一
切眾生以有妄心念念分別者。示此虗妄念處生滅
剎那悉皆不與心性相應也。故說為空者。顯義定名
也。若離妄心實無可空者。離妄心外有真如及恒沙
功德。不可謂空也。
所言不空者。次釋第二不空義也。此文有四。所言不
空者。此初題章已顯法體不空。第二釋義。故名不空
者。第三以義定名。亦無有相者。下第四明不空義離
相。已顯法體。空無妄故者。以無妄相法故。即顯法體
本來自空。即是真心者。謂自性淨心也。常恒不變者。
於未來佛不染。於過去現在佛不淨法也。淨法滿足
者。此真如之外。更無一法自體具有無量功德。無一
念所少也。故名不空者。此第三以義定名。亦無有相
下。第四明不空離相。亦無有相可取者。亦離有無相
也。離念境界者。示一切妄心皆不相應也。唯證相應
故者。示現證時離覺觀無有能所也。
次釋第二心生滅門。成上立法內。有心生滅因緣相。
能示摩訶衍自體相用故。釋文內有二。初廣釋上生
滅因緣相。復次有四種法薰習下。廣釋上自體相用
故。初文有三。初釋上生滅。復次生滅因緣者下釋上
因緣。復次分別生滅相者下釋上相義。初文有二。一
總示生滅法體。此識有二種下第二別解生滅識義
依如來藏故有生滅心者。如來藏者。即是無念本覺
體。無念故隨妄流轉。爾來無始。照性不改。故名為覺。
<pb n="157"/>
一切諸佛從此出生。即因此覺為如來藏。有生滅心
者。復以此心體無念故。無心違物。相似生滅也。言不
生滅者。指取照性不易。言相似者。隨薰故似也。所謂
不生不滅與生滅和合者。真如為本。妄為末。無相離
義。故言和合也。非一者。生滅義與不生滅義不可言
一也。非異者。雖不同而無別體可相異也。如風依水。
風以動為義。水以濕為義。動之與濕不可令一。其
二。體無可相異。藏與生滅亦復如是。名為阿梨耶識
者。以有依隱和合義故。即立此藏。名為阿梨耶也。
別釋義內文分有二。一此識有二義。乃至生一切法
此即第一總標舉數。略釋其義用。言此識者。此前阿
梨耶識也。有二義者。謂覺與不覺。能攝一切法。以能
任持染淨法也。生一切法者。諸法因也。又以是諸法
種子故也。云何為二下第二別名也。
所言覺義者下第三依名釋義。文內復二。初別釋二
義明一向不同。復次覺與不覺下合明此二義各有
同不同相。別解二義則為二段。初釋覺義。所言不覺
下別釋不覺義。釋覺內有三。初約法身正釋本覺。復
次本覺隨染分別下第二約對修治顯覺用相。復次
覺體相有四種大義下第三約喻顯示喻前體相。初
文復三。初正約法身出本覺體。依此法身下第二就
體以結其名。又以覺心源故下第三約對凡聖辨覺
分齊。
所言覺者。牒前章也。謂心體離念者。示此心性自性
無念也。離念相者。顯示離念體相也。等虗空界者。此
示與虗空同相也。虗空有兩義。一周遍義。二無差別
義。本覺亦爾。以二義同故。取之為況。無所不遍者。此
即第一周遍義。示此心性。通為一切眾生體因。此故
說一切眾生皆有佛性。法界一相者。即是第二無差
別義。以一切法同一性故。界者性也。即是如來平等
法身者。轉名以顯。即此心體解性與真如平等。故名
為法身也。
次釋第二就體結名。文內有二。初依法身結名。何以
下釋。依此法身說名本覺者。以此法身無始法爾照
性不改。故約此體說名本覺。何以故者。第二問答解
釋。一切眾生何故已有本覺。本覺義者下答。對始覺
義說者。以此本覺是始覺本。始覺是此本覺末。相對
故得此名也。若以本對始。不可為一。以何義故同名
覺也。以始覺即同本覺者。本由不覺故非異。謂既得
覺已。則無有異。故同得覺名也。若以始覺同本覺義
可爾。未審云何有此始覺與本覺同。始覺義者。舉始
覺也。依本覺故而有不覺者。以依不了自心故。而有
無明妄念不覺也。依不覺故說有始覺者。以依不覺
生於妄心。能知名義。遇善知識為說本覺。方始覺知
始覺之義。因此始覺知者也。如人窹心依有睡心也
次釋第三辨覺分齊之內有二。初總釋究竟不究竟
義。此義云何而不別釋。又覺心原故者。覺心體性之
根原也。名究竟覺者。覺功成就。同於本覺也。又不覺
心原故者。謂不觀本性六七識生滅之根原也。非究
竟覺者。以末同本覺故。但名加行非究竟也。
次明別釋。此義云何者。究竟義非究竟義云何也。下
約四位以明差別。前之三位明非究竟。後之一位明
究竟也。於四位內。文皆有四。一能觀人。二所觀境。三
觀所離障。四結覺分齊。初言如凡夫人者。此第一能
觀人。覺知前念起惡者。此第二所觀境也。能止後念
不起者。此第三觀之所離。雖復名覺即是不覺者。此
第四結覺分齊。
雖復名覺者。但覺惡念。又能覺後念不令起過。故受
覺名。即是不覺者。不覺本性之原也。前念正起惡時。
不能自覺。已薰成業。雖覺無及。故受不覺之稱。又不
名覺者。所覺境者。從能覺心生。謂是前惡念為能觀
心。作所緣境。謂非為是不如實知故。名不覺也。問。前
後二念不相遂及。以何道理覺知前念於惡耶。答。意
<pb n="158"/>
識非善惡性。但與通數及不善數相應起。故名意識。
作不善念與善大地及通數相應起。故名善念。單與
通數起者。名作無記。然意識非三性。故三自不相通。
意識即無二也。後之覺心曾作前惡念來。薰成種子。
後念依此識種而生。還自憶持所作無性不知。如睡
覺迷窹。凡聖之相。自不相通。然心體無二。照無不知
也。
次釋第二位四義。二乘觀智初發意菩薩等。此第一
明能觀人。以此二人斷惑見理同故。共作一位說也。
覺於念異念無異相者。此第二明所觀也。覺於念異
者。於現起惡念初生及住。不覺其患。至於異時。方始
覺知。念無異相者。研尋其體。無相可得也。問云。心不
見心。云何覺心異相。答。此異相者。從能觀心生。似異
顯現。更無別異為心所緣。故言念無異相。以捨麤分
別執著相者。此第三明觀所離。以捨分別性內執著
我塵法塵相也。名相似覺者。此第四結覺分齊。言相
似者。念至於異為業事成。雖覺無反。故名相似。
次釋第三位。法身菩薩等者。此第一明能覺人。此始
從初地。訖盡金剛道前。悉證真如以成身故。名法身
覺。於念住念無住相者。此第二明所觀境。言覺住者。
現起惡念初生。未覺其迷。至於住時方乃覺□。□無
住相者。驗此住相似住顯現。無別住體住於此相。以
離分別麤念相者。此第三明觀所離。此示遠離六七
識麤分別念也。名隨分覺者。此第四明覺分齊。此示
未能全覺。至於住分方乃覺知。既覺知已。為業不成。
能解此住。即得同於本覺也。
次釋第四位。文分有三。初正解覺義。是故修多下第
二引說證成。又心起者下第三重分別究竟義相。文
內有四。如菩薩地盡滿足方便者。此第一明能覺人。
謂第十地菩薩因行滿足一念相應下第二明所觀
境。一念相應者。謂最後金剛三昧無分別慧。與真如
相應。覺心初起者。念心初起之時。即覺知心無初相
者。窮其初體。唯是無念。念尚非有。焉得有初。又復初
起者。始覺之心創與本覺相應。如水初清。清遍水體。
雖復清即水水即清。非無初清以遍水體。佛智如清。
佛性如水。雖智即佛性佛性即智。非無初智以遍佛
性。名曰相應。以遠離下第三明所離。微細念者。謂阿
梨耶以無始已來諸念薰習。猶自未盡。未盡故今有
微細生滅。梨耶識內習氣。於此時方盡。彼細念相自
此消滅。得見已下第四明覺分齊。得見心性者。證見
本覺清淨性也。心即常住者。本依妄想薰習。無常不
住。如水依風。妄想氣盡。心即常住。如風止水靜。名究
竟覺者。修習自覺功成至此。於後更無能覺異也。
次釋第二引說證成。若有眾生能觀無念者。觀前後
諸念各無自相。則為向佛智者。諸佛智慧思想念盡
無復分別。若知無念順佛智也。
次釋第三重分別相。又心起者。牒前文內覺心初起
也。無有初相可知者。此約若實有初。則不名為初。既
得名為初故。則初以無初為本。以無初為本故。初無
自相。而言知初相者。審前知初之所以也。即謂無念
者。無念是念始也。是故一切眾生不名為覺者。凡有
念中生不名究竟覺也。以從本來念念相續未離念
故者。以未遇善知識為說真覺。隨惡覺流。莫之知返
也。故說無始無明者。此有二義。一示無明無有始也。
二一切染法無有始於無明也。若得無念者。示無念
有始。故言得也。此無念者。知念無自相。名為無念。非
謂離念之法名為無念。則知心相生住異滅者。知此
四相。似有顯現。各無自相也。以無念等故者。此等心
相雖無自性相。以離念本覺為通體也。而實無有始
覺之異者。既達本覺通相諸念體。豈有始覺異於本
覺。以四相俱時而有者。若據本覺。望之四相。則俱而
有。若隨妄心所見。有前後之異。由此妄心。以不覺為
體。故使不能如實知義也。譬如夢裏心念。若據根本
<pb n="159"/>
夢心。望之夢中所有諸事。俱時而現。若隨夢裏六識。
則見先後之異。皆無自然立者。此四相各無自性虗
然而立也。本來平等同一者。雖後流轉。以無染法為
體。終竟不能離於本覺也。
次釋大分次第二約對脩治顯覺用相。文內有三。初
依法總舉數標宗略釋。云何為二下別列二名。智淨
相者下第三依名分別。
復次本覺隨染分別生二種相者。示此本覺隨妄流
轉。爾來無始者。若得淨法薰習。則成二種淨用。故言
生二種相。與彼本覺不相捨離者。即此本覺出於二
鄣。成就淨德。故使二法無相離義也。
云何為二下乃至二者不思議業相。此第二列名。
第三依名分別有二。初釋智淨相。不思議者釋第二。
就初文有二。一題章略釋修成之相。此義云何下問
答廣釋。
智淨相者。此句題章。謂依法力薰習者。謂依聞薰習
力也。此則私性成就。如實修行者。依前種性。始起修
行。始從解行修至十地所修行也。隨順真如。修行六
度。故言如實也。滿足方便者。謂十地終心。因行窮滿
足。此明能對治道也。破和合識相者。此之藏識。無始
已來。依他染法。和合共生。從得治道。方漸破壞也。此
有四位。一願樂位。依唯識教。起三慧薰習。益解性力。
損種子能。此即益力。損能轉此。但有分損功能。未是
正破。以未證見心本性故。二是有相位。從初地至六
地。以無分別智。證於真如。所修福慧。漸次增明於前
位。即是通達轉。以能通達真如對治藏。令其破壞未
盡故。三無相修位。從七地盡十地。以止觀願行。離於
修相。任運而起。又勝前位。此即脩習轉。以無相修成。
能破藏識功能令盡故。四如來地。以藏諸功德盡故。
佛地萬德普脩。即是果滿轉。以至此位時。轉於因地
一切福慧等行。悉成如來果德。解脫畢竟故也。滅相
續心相者。此阿梨耶識。與不淨品和合。成六七識及
諸道種子。能令三有相續。和合既壞。種義不成。種子
不成。故相續心滅也。此則明所滅之法。顯現法身者。
無明我執。從此並滅。法身四德。自此漸顯。乃至佛地
顯之究竟也。智淳淨故者。昔在因位。鄣未盡故。相亦
未淨。今至極果。垢累盡故。智得淳淨。
自下第二廣釋。初問後答。此義云何者。此問障滅。顯
義云何也。以一切心識下釋。釋文有三。初法。次喻。後
合。一切心識之相者。謂六七識心也。此心有二。一性。
二相。性即淨心。相即虗妄分別也。皆是無明者。示此
分別之相。乃至是無明所致。非心性自爾也。無明之
相不離覺性者。以無明薰習真如生於妄心。心識生
滅之相。是無明功能。心識覺照。即是本覺故。不離覺
性也。非可壞者。心識之性。即是本覺。故不可壞。非不
可壞者。心識之相。唯是無明。故為治道所壞。次釋喻
說。如大海水者。此取廣大清淨為喻。因風波動者。示
此水性非自力生波。因風故波。復示風性不能自現
動相。依水故能也。此喻前法內一切心識之相皆是
無明。水相風相不相捨離者。然水有多義。此取動不
動為喻。風且取動為喻。亦有不動。然此論水。不以波
內照潤為相。風以動內高下為相。動之與波。未曾相
離也。此喻前法內無明之相不離覺性也。而水非動
性者。然水且偏言不動水。但與彼照潤用為體。故非
動性。風自與動內高下為體。亦非彼性。若風正滅動
相即滅者。驗風唯與動為性。濕性不壞者。舉濕不壞。
顯水不動。復驗不與波為性。此喻上非可壞也。次釋
第三合喻。如是眾生自性清淨心者。示此心性廣大
眾生皆有。雖在煩惱。照性不改。故言清淨。此合上大
海。因無明不動者。示此心性非自流轉。因無明薰故。
諸識浪生。如波因風。此無明染法復不能自為生
滅。依於本覺而有生滅。如風依水合之。因風波動也。
心與無明俱無形相者。無明與心各無自相。不相捨
<pb n="160"/>
離者。本覺以心識為相。無明以生滅為相。生滅與心
無相離義。合上水相風性不相離。而心非動性者。示
此淨心不與生滅為性。合上而水非動性。若無明滅
相續則滅者。驗此無明為生滅體。合上風止動滅。智
性不壞者。復示無明不以心為性。由不以心為性故。
生滅自盡。智性常存。合上濕性不壞。
次釋不思議業相。文內有二。初明業所依。能作一切
下正辨業相。言以依智淨者。此則明業所依。以法身
淨智作依止。次辨業相。文復有二。初總後別。能作一
切勝妙境界者。此明總說。以依前淨智起應化身及
清淨土。作諸眾生見聞境界也。如寶性論偈說。
 諸佛如來身  如虗空無相  為諸勝智者 
 作六根境界  示現微妙色  出于梵音聲 
 令嗅佛戒香  與佛妙法味  使覺三昧觸 
 令知深妙法 
相所謂下別明業相。文內有三。無量功德之相者。此
第一明業勝相。常無斷下第二明業無盡。隨眾生根
下第三正辨業用。示此佛身及以淨土。皆為無量功
德所成。故得勝名也。常無斷絕者。此第二明業無盡。
示依無限大悲起於二身。盡未來際無有間𨷂也。隨
眾生根下此第三正辨業用。眾生根有二種。一大乘。
二小乘。地前菩薩及以二乘。但依化身目見。以得利
益。地上菩薩依於應身內。作淨土等觀。而得益也。如
來大悲稱此機感故。故說名隨世。自然相應者。成上
無斷絕義。若有作意。此則有斷。示此大悲任運恒起。
不勞功用。故無斷絕義也。種種而見得利益者。成上
隨眾生根義。眾生根性雖復不同。如來悉能隨彼示
現。無機不會也。以隨機感種種見故。各依自心而得
益也。
次釋大分第三約喻顯示覺體相義。此文有二。初總
牒法舉數。約喻略顯。云何為四下列名別釋。復次覺
體相者。此重牒前法。有四種大義者。此總舉數也。與
虗空等者。顯喻大義。猶如淨鏡者。喻心性淨能有照
用也。此則約喻略顯。
云何為四下次別列名釋義。依四名次第分別。一者
如實空鏡者。謂離一切物體。及無顯物功德也。遠離
一切心境界相者。示此本覺雖復自性清淨。然六七
識心境界本來不相應。猶如淨鏡。雖復性淨。然於兔
角龜毛不相應也。無法可現者。此性淨本覺。所以不
現心境界者。以我塵等本來非有。本來非有故。不為
淨心所現。如龜毛兔角非淨鏡所現也。非覺照義者。
此本覺於二種塵相。實無覺照功德也。如鏡於兔角
等無照功也。因薰習鏡者。此不能作眾生內因薰習
也。鏡者以有自體。能現一切因緣境界。謂如實不空
者。此心真如性。如實不空也。一切世間境界者。謂依
他性內一切境。悉於中現者。示此境界無別所依止。
悉於性淨本覺內現。如諸物像依鏡而起。悉於鏡中
現不出者。此自心現境界若滅時。不出心外。如鏡像
滅時不出鏡外也。不入者。後若現時。且不從外來。故
言不入。如像鏡現時不從外入也。不失者。此影現時。
以不從外入。不可謂得入。及其滅時復不出於外。何
得名失也。如鏡像滅時不可名失。不壞者。此之心影
滅時。無有自體可就之名壞也。如像滅時不可言面
像壞。常住一心者。此心境像若有出入。可非常住。既
出入。故是常住一心也。亦如鏡像。唯住境內也。以一
切法即真實性者。以自心現法。即用本覺為體。無義
更得餘處而住。如似鏡像以鏡為體。故無有道理離
於鏡住。又一切染法所不能染者。以本覺性淨故。能
現一切染法。此染現時。乃更顯於本淨。即示法染法
所不能染也。如鏡淨性能現穢物。穢物現時返顯鏡
淨。豈此穢物而能染鏡。智體不動者。智以本覺為體。
此所現境。隨妄心轉變。然其能照性未曾改易。亦如
鏡像隨質轉變。然其鏡性未曾改變。具足無漏者。此
<pb n="161"/>
本覺性。於恒沙等法。無有所少。亦如淨鏡於現一切
物像功能。無一所少也。薰習生者。此本覺性作眾生
體。能與眾生。作內薰習。令厭生死樂涅拌。如鏡備即
有照像之功。欲令因鏡智自美惡也。三法出離鏡者。
示前本覺依法力薰習出離諸鄣。猶如淨鏡離垢清
淨也。謂不空法者。是前本覺具足眾德也。出者出於
二淨。離者破和合識相也。淳淨明者。無煩惱雜故。無
智鄣染故淨。和合相盡故明也。四緣薰鏡者。依出離
法身。起應化二身。從於大悲。流出十二部經。作諸眾
生外緣薰習。鏡者謂受用鏡。謂依法出離者。不示應
化二身。依離垢法身。遍照眾生之心也。以佛日慧光
照諸眾生二種之心。一本性淨心。二隨緣用心也。今
脩善根者。作薰習種子。令生出世善也。隨念示現者。
隨彼眾生所有念心。皆能示現等類之身也。
次釋第二不覺。文內有三。初總解不覺義相。復次依
不覺生三種相下第二別釋不覺作生染之因。常知
無明能一切染法下第三總結義宗。前文復二。初正
示無明不覺之相。以有不覺妄想心下第二顯此不
覺有起淨功德。
就正示不覺內有三。初法。次喻。後合。法說文復二。一
示無明能生妄念。二顯本覺作妄念體。謂不如實智
真如法一不覺心起而有其念者。此示無明起作念。
本不知真如法一。謂不可法界無二也。不覺心起者。
由不覺故非異謂異。故遂有念動。名之為起。而有其
念者。心既起已。善境不捨。故有妄念。念無自相不離
本覺者。第二示此妄念無有自體。唯以本覺為體相
也。次釋喻文復有二。猶如迷人依方故迷者。此示迷
不自起因方故生。喻六七念雖由無明。不離覺也。無
明不能自起。要依真如有此不覺也。若離於方則無
有迷者。顯以迷依方故。離方無迷。喻前念不自生。依
覺有不覺故。次釋第三合喻。文露可解。
次釋第二顯此不覺有起淨之用。問。若依餘法生不
覺義者。義容可爾。即言依於本覺有於不覺。即此不
覺還迷本覺者。義不可然也。凡相違之法。則不得相
依。覺與不覺二法相違。何得依覺得有不覺。若得有
者。一切相違之法。亦應得相依而有也。答。此不覺者。
即是本覺。由無明對法有覺不覺。如鏡夜則不得現
物。明則有能現物。但約法故爾。非謂鏡性而有存亡。
以有不覺妄想心者。此示相順之義。義相云何。若直
爾依覺有不覺。畢竟不能順於本覺。由依不覺生妄
想心。此心則有順本覺義也。能知名義者。為此妄心
有能知名義之功。為說真覺者。得覺聖人。為未覺者
說於真覺。彼因妄能知名義。即自知有根本真覺也。
久脩不已。還得究竟。同於本竟。爾時不覺轉為無分
別境。妄想之心轉成自覺照智也。如耶方後窹即是
正方。返迷之心即是正智。此喻少分計思。不類覺與
不覺其性一也。迷方與心異也。不覺之心則無真覺
自相可說者。若無妄心。則無能智名義之者。設有真
覺自相。以緣不具故。則可得說也。
次釋第二別解不覺作生染之因。文內有二。初舉數
略釋。云何為三下列名廣解。
三種相者。此舉數也。與彼不覺相應不離者。此三種
即是不覺義。用未不離本。故言相應也。問曰。夫相應
者。想受行與心異。得有相應義。此三種心。是不相應
心。無明復是即心無明。何故說言相應不離也。答。今
說相應義有二種。一不相捨離。是相應義。二心與心
數。別體同時。同緣同知。所作相違。故名相應義。今此
亦非不離相應。此處麤起。言相應者。無明與心不相
捨離。故言相應也。
次釋第二列名廣釋。謂初問次釋。一無明業相者。不
此無明只以動心為業。以依不覺故心動者。以依不
覺故有無明。以無明故令心念動也。說名為業者。此
即說名根本業識也。覺則不動者。此顯前同。由不覺
<pb n="162"/>
故動。正以覺則不動。故知動時由於不覺也。動則有
苦者。以此念心流動生滅故。即有行壞等苦。今言無
明動心即有苦者。此則同時因果不相離也。問曰。若
言同時有因果者。無明與苦作何相因。答。作五種。生
因。依因。建立因。長因。養因。生因者。如燈與明。雖復同
時。仍得燈而生於明。無明生苦亦爾。依因者。相依而
立。建立因者。無明住地建立妄識也。長因者。增長也。
養因者。潤益也。果不離因者。苦者是果。動念為因。依
動方苦。豈得相離也。二能見相者。謂是見識識也。以
依動故能見者。苦心無妄念則無見也。不動則無見
者。以不動則無見故。即驗見時由於妄境。動三界相
者。此即是能現識也。
次釋內有二。初正解依心現妄境。以有坑界緣已下
明此妄境能生分別心也。譬如翳目能現空花。花若
生已。還為翳目所見也。以依能見故境界妄現者。示
此妄境不能自有。但依妄念心而顯現也。亦如影不
自生。依形故現也。離見則無境界者。驗境依心也。以
離妄見者。外境不生故。即驗境起由於見也。
次釋第二依境生心義。以有境界緣故者。以有妄現
境故。得作妄心所緣也。復生六種相者。謂是分別妄
相差別也。此之六種。前五明因。後一顯果。俱是意識
功能也。前五內。初二明依意識分別愛憎。領納苦樂。
即是受心也。次二明憶念前境。計著名相。即想也。後
之一種正明作業。即是行也。受有二種。一分別好惡。
生於愛憎。二因於愛憎。領納苦樂也。一智相者。此是
初起愛心。覺了前境。名之為智也。依於境界心起分
別者。境界既現已分別違順也。愛與不愛者。違順既
成遂起憎愛也。二相續相者。以依前憎愛。領納苦樂。
念心不斷。名為相續也。依於智故。依前分別智也。生
其苦樂者。生起覺知苦樂心起。念相應者。此覺苦樂
心起念相續無有斷絕也。自下二種即是想心也。三
取執相者。既領納已取著更深。依於相續者。依前分
別覺知心也。緣念境界者。若緣前愛憎。追念不捨。任
持苦樂者。追憶苦樂。恒經心起。心起著故者。以不知
愛憎苦樂從心起故。取之為外。而生執著也。四計名
字相者。示此想不緣實義。但依假名而生計著也。依
於妄執者。依前執取相分別假名言相者。隨逐名言。
妄生分別。自下一種即是行心。五起業相者。依前妄
想能起行業也。依於名字名取著者。以不可假名取
之為實也。造種種業者。依此行心。能作身口種種業
也。次明果相。六業繫苦相者。此之業種。繫結本識。受
苦報也。以依業受果不自在者。報隨業繫。無解脫時。
已說第二別明不覺。次顯第三總結義宗。當知無明
能生一切染法者。以前九種依不覺生故。則知無明
能生染法也。以一切染法皆是不覺相者。重顯無明
能生染也。
次釋大分第二明覺與不覺各有同不同義。文內有
三。初總舉數。云何為二下第二列名。同相者下第三
題名別釋。釋內有二。初釋同相。異相者下第二別釋
異。
同相內文復有三。初喻說。如是無漏下合喻。是故修
多羅下引說證成。先釋喻。譬如種種瓦器者。示器相
非一也。皆同微塵性相者。示器為相。塵為性故。相殊
性一也。故明塵性無別。次明合喻。如是無漏無明種
種業幻者。顯染淨二相不可為一也。合上種種瓦器。
皆同真如性者。示此染淨如體不二。合上種種皆同
微塵性相。次釋第三引說證成。言是故者。是彼染淨
有同相義故。依於此義者。依前同相義。說一切眾生
乃至入於涅拌者。以此性離相寂滅故。說眾生本來
涅槃也。菩提法者。復示此如有虗通之義。亦名為道。
此即性染菩提。是一切淨法所依之本。故名性也。非
可脩相者。此之如性無始法然。非修所及。非可作相
者。復示如體非為功所致。畢竟無得者。有我眾生。非
<pb n="163"/>
彼所得。無我眾生。復無能得也。亦無色相可見者。示
非凡夫眼識境界。而有見色相者。示能幻起諸佛色
身。唯是隨染業幻所作者。此幻起色。隨彼染業眾生
自分別作也。非是智色不空之性者。此有染眾生所
見之色。非是無分別智所現色法門。以智明不可見
故者。此色法門唯證相應。非見所及。
次釋異相文中有二。初喻後合。如種種瓦器各各不
同者。示此器物相貌容貯悉皆不同。次明合喻。如是
無漏無明者。謂染淨二法功能相根。不可同此。合前
種種瓦器各各不同也。隨染幻差別性者。釋前異義。
此真如隨漏無漏薰故。有染淨差別。非就如體明其
異也。染幻差別者。重示別相也。此釋心生滅門內。已
釋第一生滅體訖。
次分別第二生滅因緣。此文有二。初略釋因緣體。此
義云何下廣釋因緣義。復次生滅因緣者。此牒前章。
以本識內種子為因。三界虗狀為緣。所謂眾生者。緣
心幻起。生者非一。故言眾生。依心意意識轉故者。明
此眾生各無自實。唯心轉變所作。此心識意名義者。
種種茲長。名之為心。能生依止。說名為意。取塵了別。
名之為識。此等三名。因有通別。通則三識各具三名。
別則三名別目三識。唯義可知。但今此所明。為欲攝
末就本。六七等識。皆是本識上用故。合皆約本識。釋
此三名。顯因緣義。
次第二廣釋中義。文復有二。初明因緣生起之相。依
無明薰習所起識已下第二約對凡聖明智斷分齊。
前文有二。謂初問後釋。此義云何者。問曰此依心轉
變義云何。次釋相。文內有四。初正解因緣生起次第。
此意復有五種下第二明此因緣功德不同得名差
別。是故三界虗偽下第三結顯因緣生長之相。復次
言意識者下第四重釋梨耶作意識義。
以依阿梨耶識說有無明者。此之識性。無始法然。為
種種妄想所董習故。遂即依他不覺自體。說此不覺
名為無明。此是一切染法根本。從此所生有五種差
別。一者念動相。謂不覺而起。即無明業相。二者能見
相。謂依動故能見。即前能見相。三者能現相。能現一
切境界。即前境界相。四者能取境界相。有境故起心
分別。即前智相。五者起念相續相。住持苦樂無斷絕。
即前相續相。故說為意者。與妄心及妄境界。作依止
故。名之為意。
次釋第二隨義得名差別。此意復有五種名者。總舉
數。此之五名由依前五義以立。一者名為業識者。以
此識不覺而動故。名之為業。謂無明力不覺心動者。
示此於心非自性動。由無明故動。此依前不覺而起
義。得此業名。二名轉識者。明此本識以依前動故。更
復轉變能有所見。依於動心能見相故者。釋此見義
由於動。此依前能有所見。依於動心能見相故者。釋
此見義由於動。此依前能見義立斯名。三名現識者。
示本此識復能隨其五塵。同時顯現一切境界。如鏡
現像同依。依發識各異。云何而言隨其五塵對至即
現無前後。又復五識緣五塵。無並起義。復無五意識
與五識同時緣五塵。約何道理。得無前後。答。今此現
者約本識體。即是本覺。故得同時。若據意識行心。尚
不得一時受用二塵。況至五也。此舉法體。既約五塵
同時現者。即顯六七識自違己體。故論云。四相即同
本覺故。是以要須滅六七識方何相應。今此念心即
同本覺。不同意識等根塵識緣具方現。此云何知。所
謂能一切境界。乃至常在前故。此依前能現義上立
此名。四名智識者。以此本識是分別種子。能生意識
了別染淨故。名之為智。此則依前能取境界義上立
名。五名相續識者。以此本識具二種相續。故得此名。
一自相續。二令他相續。以念相續心不斷故者。明自
相續與自所生識為身體令不斷故。此又識無始已
來為清生滅。剎耶薰習。恒相續流。乃至後際無有斷
<pb n="164"/>
絕。次明他相續。復有二種。一一能便因果相續。二令
憶念相續。住持過去無量世等故惡之業令不失故
者。此明業因相續。過去諸業作未已久薰習種子。此
識攝持為因不失。故復成就現在未來苦樂相報無
差別違者。此明異報相續。以此本識是果報體故。依
業得果。無有差違。依前起念相續立此名。次明憶念
相續。能令現在已經之事忽然而念者。以此識是念
種子故。事雖已往。功能由在也。未來之事不覺妄慮
者。以此識內有未來諸種子故。事雖未現。亦得生於
妄慮之心。依此上起念相續義。立此名也。
次釋第三結顯因緣生長之相。是故三界虗偽者。非
有似有故曰虗。隱其虗體。准現實狀。故名偽也。唯心
所作者。示此虗偽雖有種種差別。尋其因緣。更無別
法。唯心所作也。離心則無六塵境界者。此之塵境。唯
似顯現。無有自體也。此義云何者。現見有境。云何言
無也。以一切法皆從心起者。以一切塵法從心起故。
畢竟無有異心六塵也。我現見塵是所取。不即於心。
云何言意無異心六塵也。妄念而生者。所謂有塵異
心者。此皆從汝妄心分別而生。非有別法。若無別法。
此心何所分別。一切分別即分別自心者。示假別法。
此心一分顯現成相。作所分別。此所分別即是自心。
若心得自見。何須顯現成相。為所分別也。心不見心
無相可得者。此心若不變異。即不得自見。以無相根
可分別故。當知世間一切境界皆依眾生無明妄心
而得住持者。此有二義。一分別性境。皆從眾生無明
妄心。建立住持。謂之為外。此心未滅。境不暫息也。二
者依他性境。從彼眾生無明妄心無始已來薰習本
識方乃得現。此本識功德未盡已來。住持此境。亦不
休息。是故一切法如鏡中像無體可得者。示此二境
離心之外無別體可得也。唯心虗妄者。若謂有別體
者。於唯心虗妄狀上。妄作此執也。以心生則故種種
法生者。以六七心生故。我塵法塵等生也。心滅則種
種法滅者。六七妄心若滅。秘塵法塵從此得滅。又復
本識依他生故。種種法生。本識依他功能盡故。種種
似塵法塵滅。
次釋第四重分別本識成意識義。復次言意識者。重
牒上名。釋文有三。初示名所目義。名為意識下第二
明義所得名。此識依見愛下第三示其因相。即此相
續識者。恐人謬取故。指出其體。示此意識無有自體。
唯以前相續識為此體。有三義。一者意識義。謂依諸
凡夫取著轉深。乃至種種妄執。執者於身計我。於塵
計所。二者分離義。隨事舉緣也。三者分別事義。謂分
別六塵。有自性相。取著違順。不同五識各緣一境。此
識能遍緣諸塵。此見第一名所因義訖。次釋約上三
義。得於三名。名為意識者。示此心有依止了別義。故
依上意。初義得名。亦名分離識者。示此識有分離遍
知諸境義。此依上第二分離義得名。又復說名分別
事識者。示能分別虗偽塵事。此依上第三分別事識
立名。次釋第三因相。此識依見愛煩惱增長義故者。
此由執識內我見等三惑力故。所以得起。故言增長。
次釋大文第二約對凡聖。明知斷分齊。文分有三。初
就心性總約凡聖。明有知不知。何以故下第二舉明
無明染心。釋成難知義。染心者有六種下第三偏就
無明染心明斷捨分齊。
依無明熏習所起識者。此是阿梨耶識依他。為無始
惡習所薰。作無明依處。能起一切六七念識。非凡夫
能知。亦非二乘所究者。以是自性緣生最後微細甚
深故。非彼所知。如人睡心為昏蓋所覆。於夢心境尚
不能了。況覺心境。二乘亦爾也。若爾是誰境界。謂依
菩薩從初正信者。十信信知也。發心觀察者。謂解行
菩薩常作無明無生觀。而未能證。若證法身得少分
知者。謂初地菩薩證見自心未究竟。故名少分也。乃
至菩薩究竟地者。謂第十地不能知盡者。細障未盡。
<pb n="165"/>
知未圓滿。唯佛窮了者。以至此位。生滅相盡。圓證法
界。故名窮了。此是第一明凡聖知不知訖。
自下第二次釋所以何者故。何以此心非凡夫二乘
所知。唯佛窮了故。下而出所由。文內有二。初略示其
相。所謂心性常無念故。第二重復指斥。前文復三。初
明心性體淨而有惑染。所以難知。雖有染心下第二
明雖復有惑性常不染。復是難知。是故下第三結顯
難知義。是心從本已來自性清淨者。示此心體自性
是淨。非物使示。凡夫二乘尚未信有。況復能知。諸菩
薩等雖復分知。亦未能盡。而有無明者。雖復性淨。而
為一切無想依止。故成無始。其相無明。為無明所染。
而有其染心者。以有無明故。見慢欲瞋一切分別上
煩惱生。而是四住不共相無相。直置性淨。尚自難可。
復言有染焉可易知也。雖有染心者。自下第二明性
不被染。明有客塵。而常恒不變者。示不被染。在染不
染。最難了知。是故此義唯佛能知者。自下第三結難
知義。此有二義。一無明染心盡故。無有不知。二者同
證心性故。得畢竟知。次第二重指斥。所謂心性常無
念故名為不變者。示此心性本來離念不為妄想染
法所變。此重示前而常恒不變從本來淨義。不達一
法界故。乃至名為無明者。以為想妄依故。遂令不覺
念動。故有無明及以染心。此重顯上而有無明染心
等也。
次釋第三偏執無明染心。明斷捨分齊。文復有二。初
解無明染心示斷分齊。又染心義者下第二明此二
種鄣礙差別。前文有三。初釋染心明斷分齊。不了一
法界下第二解斷無明位分。言相應義者下第三重
分別相應不相應。
染心有六種者。牒章舉數。一執相應染者。謂彼煩惱。
此是意識緣外境界。有能所相應生。即是四住煩惱
等心也。下明治斷位分。依二乘解脫。及信相應地遠
離。二不斷相應染者。此是煩惱壞正理立非理增減。
因果相即。示前相續不斷識相續相也。下明治斷。依
信相應地脩學方便漸漸能捨。得淨心地究竟離故
者。從信行地至初地。三分別智相應染者。此是心惑
分別世出世故。名之為智。即是前智識。智相下明治
斷。依具戒地漸離乃至無相方便地究竟離地。從二
地盡至七地也。四現色不相應染者。此是彼氣。謂取
外塵習氣。染污本識。恒與正思惟相應。不覺其失。名
不相應。即是前能現識。境界相下明治處。依色自在
地能離故者。由此色習氣盡故。於第八地得淨土自
在也。五能現心不相應染者。此是內惑氣。此見等惑
有識無境。故名能見。即是前轉識。能見相下顯治位。
依心自在地遠離故。以此妄想心氣盡故。於九地得
多羅尼等自在也。六根本業不相應染者。此是心惑
氣。謂最後一剎那無明氣。即是前之業識無明業相
也。下示斷位。依菩薩地盡得入如來地能離故者。第
十地菩薩斷盡。得入如來地。
次釋無明分齊。不了一法界義者。牒上無明。謂應以
無明所鄣後智。乃應染心為礙。今云何染心鄣本智。
無明礙後智。答曰。此難文露可知。
次釋大段第三生滅相。復次生滅相者。此牒上立法
內相字。欲示其義。釋文有二。初明生滅麤細不同。此
二種生滅下第二明生起因緣。初復二。初約心辨麤
細。麤中之麤下第二就人顯差別。一者麤與心相應
者。示滅異二相。易學知故。又復即是六染中前三相
應染。二者細與心不相應者。謂生往二相難可達故。
又復即是六染中後三不相應染欲。就人顯別。又麤
中之麤者。四相內滅相。又是相應內初執相應染。為
凡夫所覺。故言凡夫境界。麤中之細者。是心異相。又
是不斷相應染。及分別智相應染。同是相應故。名為
麤形。初執後得。名細中之麤者。是以住相。又是現色
不應染。及能見心不相應染。同不相應。故得名細。對
<pb n="166"/>
後根本業識。復名為麤。為地前乃至十地所知故。言
菩薩境界。細中之細者。是心生相。唯佛初覺故。是佛
境界。又是根本業不相應染。
自下明生起因緣。文復有三。初明生滅藉緣故起。若
因滅下第二示因依故滅。問曰下第三問答分別。
此二種生滅者。牒上麤細二種。依於無明熏習而有
者。是本識依熏習力故。乃能有此生。不可根本真如
法界下顯治斷位分。唯在大乘。不通二乘也。謂從信
相應地。觀察學斷。入淨心地。隨分得離。乃至如來地
能究竟離故。次明第三重分別相應不相應義。以上
染心內前三名相應。後三名相應。故須分別。言相應
者。牒上名。謂心令法異。為示能念之心。與所念法異。
依染淨差別者。此心能所。有此差別。此釋相義。而知
相緣相同者。明能緣所緣合也。此解應義。不相應義
者。牒第二也。謂即心者。明此微氣無明異心。不覺者。
以無能所和合。與正思惟俱。而今使心不覺。常無別
無者。常共以俱無有別異。不同知相緣相者。示其差
別。
次釋第二明此二種鄣礙之相。文內有二。而總舉鄣
治相對。此義云何已下第二釋成鄣相。又染心義者
牒鄣體。名為煩惱礙者立鄣名。能鄣真如根本智者
示鄣相。謂鄣如理知煩惱以分別為相。以與真如無
分別相違。故名為礙。根本智者。即是真如無分別智。
能起後智。故得本名。亦名如理。亦名一切智。無明者
舉惑體。名為智礙者立鄣名。能鄣自然業智者辨相。
此六種無明能鄣世間自然業智。即是後得智。亦名
如理智。亦名一切種智。此義云何下釋成鄣義。問曰。
染心鄣行。無明迷理。本智證理滅。所謂依因依緣者。
別示因緣。依因者不覺義者。無始熏習。必為內因依
緣。妄作境界義故者。謂現前妄想妄見外境。
次明第二依因故滅。若因滅則緣滅者。本由無明到
心。令妄作境界。無明若滅。境不可存。因滅故不相應
心滅者。以無明滅故。細中之細細中之麤滅。緣滅故
相應心滅者。境界滅故。麤中之麤麤中之細滅也。
次明第三句問答意有二。若心滅者云何相續者。此
是初意。明心若滅則隨斷見。不應相續乃至得佛。若
相續者云何說究竟滅者。此是微意。心若相續者。復
隨於常。何故上說因緣滅故相應不相應心滅。次答
文有二。謂初法。次喻說。所言滅者唯心相滅非心體
故。本識心性心相者。依無明所熏。作生滅之相。心相
滅故。妄想得盡。故不墮常。以體不滅故。終至得佛。故
不墮斷。次明喻說者有二。初喻。後合。水喻心體。風喻
無明。動喻生滅妄識。靜喻涅槃。文相可知。無明亦爾
下明合喻。文相易解也。
復次有四種法熏習者。此下次釋上生滅門文第二
立法門內能示摩訶衍自體相用義。云何能示染淨
二法道。依藏識即示藏識為摩訶衍體。染淨二法依
藏識現故。識外無相。即示染淨摩訶衍相。藏識用時。
有厭求業用。至果起應化益物等。此示摩訶衍用義。
下明染淨熏習不斷。廣明此義。就內有三。初舉數總
釋。云何為四已下列名別解。復次染法從無始已來
已下第三明染淨一法有盡不盡。
就初開章內有四。復次四種法者此是第一章。習義
故者此是第二章。染法不斷是第三章。淨法不斷是
第四章。
云何為四已下依上四門次第廣釋。一者淨法名為
真如。此云本淨非始起。從十二部經所生道品及佛
功德。名之為淨。此等淨法皆因真如所成。故因真如
為淨法。故攝論云。一者能成立者。謂真如十種功德。
起成十地新生十種正行。即是所成一也。一切染因
名為無明者。此亦云根本無明。但未有其習。一切煩
惱業報。名之為染。此等染法皆因無明所生。故名無
明。名為染因。三者妄心名為業識者。以此妄心造種
<pb n="167"/>
種業故。名業識也。四者妄境界。所謂六塵者。實唯有
識。無別外境界妄想故。謂之為外。即說此境。名為六
塵。
熏習義牒上第二章。文內有二。初喻。次法。喻說者以
衣及香明示此義。此亦如是已下次明舉法。以合真
如淨法實無於染。乃至則有染相者。此明迷真故起
妄也。真如無染者。雙示摩訶衍體相義。無明染法乃
至則有淨用者。此明達妄以歸真。此則摩訶衍自體
用義。
自下次釋第三染法不斷章。文內有二。初問。後釋。云
何熏習起染法不斷者。此牒前章為問。釋內復二。初
總明真如無明妄境界三法互相熏習起不斷義。此
妄境界已下第二別釋熏習義。所謂以依真如法故
有於無明者。於示有真如。故不可之者名為無明也。
以有無明染法因故者。此根本無明。一迷真已。唯智
生長一切染法。則熏習真如者。此無明起已。無力自
存。是依真如而起熏習。以熏習故則有妄心者。以此
無明熏真如故。遂依不覺生於妄也。以有妄心即有
熏習無明者。此妄心起已。念念生滅。還熏無明。增其
勢力。不了真如法故者。以此妄心依無明起故。遂不
能了真如法。不覺念起者。以不了真如故。更令妄心
生滅念也。現妄境界者。此心既因不了故起。而無中
執者。現外境界。以有妄境界染法緣故者。此所現境
界既成外已。唯作妄心生染之緣。即熏習妄心。令其
念著。此境界既是染法緣。故能熏習妄心。令其生滅。
增於取著。造種種業者。因此生滅取著故。遂造一切
身口等業。受於一切身心等苦者。以業因成故。身心
苦果受之必然。
次明引說熏習相。文內有三。初境界熏習。第二明妄
心熏習。第三辨無明熏習。
境界熏習文復有二。初牒章舉數。云何為二已下依
數列名。一者增長念熏習者。以此六塵境界皷動六
識心海。遂令諸識生滅增長。二者增長取熏習者。謂
愛增名取。由此我塵心外現故。熏習七識妄念。令其
取著增長我相。
次釋妄心熏習。文內亦二。初牒章舉數云何為二已
下列名解釋。一者業識根本熏習者。示陀那識是一
切妄相諸識根本。能受阿羅漢乃至生滅苦故者。以
此熏習有餘不盡故。此三種聖人受變易苦。二者增
長分別事識熏習者。所謂六識念念生滅。熏習境增
長。能受凡夫業繫苦者。以此六識依惑造業故。遂令
凡夫受分段苦。
次第三無明熏習。文亦有二。初題章舉數。云何為二
已下立名解釋。一者根本熏習者。此無明有二種。一
因。二果。此因無明。是果所依。故說根本。以能成就業
識義故者。以此無明常起不息。故能令執成就勢力。
二者所起見愛熏習者。見謂我見。愛謂我愛我慢等。
此之三惑。是果時無明。從因生故。名之為起也。以能
成就分別事識義故者。以此見愛隔別自他。成於能
所。遂令六識增長熾然也。
第四真如熏習滅無明者。就文內有二。云何熏習起
淨法不斷。牒前章為問。第二釋此文。復分為二。第一
總相。妄心熏習有二已下第二明別相。
云何熏習起淨法不斷下乃至成自然業者。此明總
相。是中所謂以有真如法故能熏習無明者。此真如
昔未得聞熏習前。恒為無明染法熏習。以得多聞等
薰習。益其勢力。則能熏習無明。以熏習因緣力故者。
此真如體熏習為因。用熏習為緣。因緣具故。有熏於
無明力也。則令妄心猒生死苦樂求涅槃者。以此無
明為真如熏故。損其勢力。以勢力損故。復能令依無
明所起妄心厭生死苦樂求涅槃。以此妄心有厭求
緣故者。此無明未被真如熏時。所起妄心念著境界。
既被熏已後。於境界緣中。能生厭求。即熏習真如者。
<pb n="168"/>
此厭求心數習之力。後熏真如。更益勢力也。自信已
性知心妄動無前境界者。此未熏已前。不自覺知。現
妄境界。既更熏已。其力漸增。以漸增故。決定正信。得
入信位。脩遠離法者。此則以尋思方便。脩無塵觀。以
如實知無前境界故有。復次如實智觀通達外塵無
相性也。此則解位觀相也。種種方便起隨順行者。依
他性觀。隨順真如。起諸波羅蜜行。此則行位脩相。不
取不念者。知依他性似塵顯現故非取所。以非取所
故不取也。復知似識顯現故非能念。故不念也。以不
取不念故。得入依他無生性。即證見真實性名為見
通。此相地也。乃至久遠熏習故者。於後二阿僧祇。脩
習諸行。熏習真如。力勢滿足無明則滅者。以真如力
勢滿足故。能熏習最後一念無明盡也。以無明滅故
心無有起者。本因不覺故。妄想心起。無明滅故。妄心
無因。理無有起也。以無起故境界隨滅者。此境界由
妄心顯現。妄心既滅。彼所因而得有也。因緣俱滅故
者。無明為因。妄境為緣。此因與緣。至此時都盡也。心
相皆盡者。此心生滅之相。亦皆隨盡。示時本識即得
解脫身也。名得涅槃者。以此阿梨耶識。生一切法功
德盡故。依止即轉名為涅槃。亦名法身也。成自然業
者。以依法身起應化身。作利益化業無功用也。
次釋別相有二種。一者妄心相。二者真如相。
妄心熏習義有二種乃至速趣涅槃者。此明妄心相。
是中妄心者。是被熏無明所生。妄心雖有厭求之功
能以不覺為性。故名妄也。熏習義有二種者。此妄心
既有二。故熏習功德亦二也。云何為二者。責其二相
也。一者分別事識熏習者。出其識體。下釋其相。依諸
凡夫二乘人等者。明起熏人也。厭生死苦者。此識於
生死心。有厭苦功能。隨力所能者。隨分起脩也。以漸
趣向無上道者。示所趣向也。示非頓成。故言以漸。二
者意熏習者。次明第二心相。是中意者。謂染污意。恒
為染汙法依止。故名意。此明起熏習識。謂諸菩薩者。
此明起熏習人也。此無明未被熏時。所生之意。恒起
四惑。染污意識。令諸凡夫起四種上心顛倒。計我我
所。若被熏已後。所生之意。於諸菩薩。有何功能也。發
心勇猛速趣涅槃者。示此阿陀那識雖復不能染污
意識起我我所。猶能令意識謂我脩無我。作如是言。
唯我一人。猶無等侶。此識若無。如此作意亦不得有
也。
次釋真如別相。此文有二。初正解熏習。此體用熏習
分別有二下約人解釋。前文有三。真如熏習有二第
一舉數。云何已下第二列名。自體相下第三釋義。釋
文有二。初釋體。熏習下第二釋用。自體相熏習乃至
發心脩行者。此明體相。此文有二。初正釋體相。問云
下立難釋疑也。
自體相薰習者。謂真如自體有不思議熏也。從無始
世來者。示此如性無有始時。具無漏法者。具一切淨
法生功能也。備有不思議業者。此無漏法。非止唯有
如此。復有不思議業。與眾生等作境界之性者。此真
如道。與一切法為體。作見聞等境界之性。眾生若起
見聞等識。皆真如所熏也。又復夢隨地獄。及覩羅剎。
厭苦發心。或值凡聖眾會。逢於勝緣。及聞染法。忻樂
發心等。悉真如內熏習力也。依此二義者。無漏法及
不思議業二義也。恒常熏習者。此二義非正熏來無
始。然復無終也。以有力故者。未得聞熏習前。但有自
性。未有厭離功能。復聞熏習後。方有勢力也。能令眾
生厭生死苦乃至發心脩行者。此示熏習力也。
次立難釋疑。初問。後答。此難文有四。若如是者述上
義宗。一切眾生下第二縱立。云何下第三雙設兩難。
皆應一時下第四結難。是中若如此義是述論主立
真如熏眾生義也。一切眾生悉有真如等皆熏習者。
此是第二縱立薰義。一切凡聖眾生等。為真如之所
薰也。云何有信無信者。此是第三雙設信不信及前
<pb n="169"/>
後二難。若眾生生信由真如熏故方有信者。此真如
性眾生等有。熏義亦齊。若爾信應俱信。云何有信者
有不信者無量前後差別者。此真如無前後際。若能
熏眾生令得信者。即應一時生信。云何前後生信有
無量差別也。若實有如此義者。應無前後。皆應一時
下第四結難。
次答此有三種。一厚薄不同故有信不信。二起煩惱
有前後故有前信後信。三因緣具不具故有信不信。
是中真中本一而有無量無邊無明者。此真如有過
恒沙等不覺義。從本已來自性差別者。此不覺義。是
真如功能自性法爾也。厚薄不同故。因此不覺義。幻
起眾生。此幻眾生不自知幻。故起我我所。有輕有重。
熏於無明。遂便厚薄。薄者有信。厚者無信。是以有此
不同也。

大乘起信論疏卷上（終）

高野山妙瑞律師住如意輪寺之日。以寶庫本。所
謄寫者。上下二卷。（予）請以寫之讎挍。下卷仝海東
疏。故不寫之。下卷終記云。天平十三年歲次（辛巳）
十月二日。隅寺溫室院寫竟。沙彌行曉。
安永八己亥年六月八日轉寫之功已竟。
沙門　快道

<article id="n757">起信論疏記</article>

<talk>No. 757-A
 起信論海東疏刊行序</talk>

釋於大乘起信論之疏。振古凡有三品。曰法藏。曰慧
遠。曰元曉。世謂之本論三師。就中先二疏行于世年
已尚矣。是機緣方熟也。今斯疏唯＆CB18964;有其本。更不閱
之者。歲亦深焉。惟時宜未合也。所謂僧傳。清涼觀公
於淮南法藏受海東起信疏義云。個書高出于諸師
上者。以應知也。我之論章中往往引用。而未見其全
釋。所以慵研覈其釋之始末。因茲同門負袟者。各不
能無遺憾矣。近來印氏某語余言。或人貺這錦本。乃
許於刻梓而流行。願垂考點。其言至切。余復想遇時
根適至。喜此疏入手。而點頭肎受。便捧讀訂校。雖然
天稟駑駘。不獲罄力。奚敢覃思。俯祈達人幸為政諸。
元祿九龍飛丙子之秋日
洛東智積門下覺眼謹誌

<other>No. 757</other>
<sarticle>大乘起信論疏記會本卷一</sarticle>

馬鳴菩薩　造　論
梁天竺三藏　真諦　譯
唐海東沙門　元曉　疏（并別記）
將釋此論。略有三門。初標宗體。次釋題名。其第三
者依文顯義。
第一標宗體者。然夫大乘之為體也。蕭焉空寂。湛
爾沖玄。玄之又玄之。豈出萬像之表。寂之又寂之。
猶在百家之談。非像表也五眼不能見其軀。在言
裏也四辯不能談其狀。欲言大矣。入無內而莫遺。
欲言微矣。苞無外而有餘。引之於有。一如用之而
空。獲之於無。萬物乘之而生。不知何以言之。強號
之謂大乘。
（別記）其體也。曠兮。其若太虗而無其私焉。蕩兮。其
若巨海而有至公焉。有至公故。動靜隨成。無其
私故。染淨斯融。染淨融故。真俗平等。動靜成故。
昇降參差。昇降差故。感應路通。真俗等故。思議
路絕。思議絕故。體之者乘影響而無方。感應通
<pb n="170"/>
故。祈之者超名相而有歸。所垂影響。非形非說。
既超名相。何超何歸。是謂無理之至理。不然之
大然也。
自非杜口大士。目擊丈夫。誰能論大乘於離言。起
深信於絕慮者哉。所以馬鳴菩薩。無緣大悲。傷彼
無明妄風。動心海而易漂。愍此本覺真性。睡長夢
而難悟。於是同體智力堪造此論。贊述如來深經
奧義。欲使為學者暫開一軸。徧探三藏之旨。為道
者永息萬境。遂還一心之原。
（別記）其為論也。無所不立。無所不破。如中觀論十
二門論等。徧破諸執。亦破於破。而不還許能破
所破。是謂往而不徧論也。其瑜伽論攝大乘等。
通立深淺判於法門。而不融遣自所立法。是謂
與而不奪論也。今此論者。既智既仁。亦玄亦博。
無不立而自遣。無不破而還許。而還許者。顯彼
往者往極而徧立。而自遣者。明此與者窮與而
奪。是謂諸論之祖宗。羣諍之評主也。
所述雖廣。可略而言。開二門於一心。總括摩羅百
八之廣誥。示性淨於相染。普綜踰闍十五之幽致。
至如鵠林一味之宗。鷲山無二之趣。金鼓同性三
身之極果。華嚴瓔珞四階之深因。大品大集曠蕩
之至道。日藏月藏微密之玄門。凡此等輩中眾典
之肝心。一以貫之者。其唯此論乎。故下文言。為欲
總攝如來廣大深法無邊義故。應說此論。此論之
意。既其如是。開則無量無邊之義為宗。合則二門
一心之法為要。二門之內。容萬義而不亂。無邊之
義。同一心而混融。是以開合自在。立破無礙。開而
不繁。合而不狹。立而無得。破而無失。是為馬鳴之
妙術。起信之宗體也。然以此論意趣深邃。從來釋
者尠具其宗。良由各守所習而牽文。不能虗懷而
尋旨。所以不近論主之意。或望源而迷流。或把葉
而亡幹。或割領而補袖。或折枝而帶根。今直依此
論文。屬當所述經本。庶同趣者消息之耳。標宗體
竟。
次釋題名。言大乘者。大是當法之名。廣苞為義。乘
是寄喻之稱。運載為功。總說雖然。於中分別者則
有二門。先依經說。後依論明。依經說者。如虗空藏
經言。大乘者。謂無量無邊無崖故。普徧一切。喻如
虗空。廣大容受一切眾生故。不與聲聞辟支佛共
故。名為大乘。復次乘者。以正住四攝法為輪。以善
淨十善業為輻。以淨功德資糧為轂。以堅固湻至
專意為輨轄釘鑷。以善成就諸禪解脫為轅。以四
無量為善調。以善知識為御者。以知時非時為發
動。以無常苦空無我之音為驅䇿。以七覺寶繩為
⿰革付靷。以淨五眼為索帶。以弘普端直大悲為旒幢。
以四正勤為軔（軫也枝木輪也）。以四念處為平直。以四神
足為速進。以勝五力為鑒陣。以八聖道為直進。於
一切眾生無障礙慧明為軒。以無住六波羅密迴
向薩般若。以無礙四諦度到彼岸。是為大乘。解云。
上來以二十句舉喻況法以顯乘義。又下文云。此
乘諸佛所受。聲聞辟支佛所觀。一切菩薩所乘。釋
梵護世所應敬禮。一切眾生所應供養。一切智者
所應讚歎。一切世間所應歸趣。一切諸魔不能破
壞。一切外道不能測量。一切世間不能與競。解云。
上來以十句對人顯大乘也。依論明者有七有三。
三種大義。下文當說。言七種者。有二種七。一者如
對法論云。由與七種大性相應。故名大乘。何等為
七。一境大性。以菩薩道緣百千等無量諸經廣大
教法為境界故。二行大性。正行一切自利利他廣
大行故。三智大性。了知廣大補特伽羅法無我故。
四精進大性。於三大劫阿僧祇耶方便勤修無量
難行行故。五方便善巧大性。不住生死及涅槃故。
六證得大性。得如來諸力無畏不共佛法等無量
<pb n="171"/>
無數大功德故。七業大性。窮生死際示現一切成
菩提等建立廣大諸佛事故（此中前五是因後二是果也）。二者
顯揚論云。大乘性者。謂菩薩乘與七大性。共相應
故。說名大乘。云何為七。一法大性。謂十二分教中
菩薩藏所攝方便廣大之教。二發心大性。謂已發
無上正等覺心。三勝解大性。謂於前所說法大性
境起勝信解。四意樂大性。謂已超過勝解行地。入
淨勝意樂地。五資糧大性。成就福智二種大資糧
故。能證無上正等菩提。六時大性。謂三大劫阿僧
企耶時能證無上正等菩提。七成滿大性。謂即無
上正等菩提自體所成滿菩提自體。比餘成滿自
體尚無與等。何況超勝。瑜伽。地持。皆同此說。瑜伽
論云。此中若法大性。乃至若時大性。如是六種。皆
是圓證大性之因。圓證大性。是前六種大性之果。
解云。如是二種七種大性。其數雖同。建立意別。建
立之意。尋之可知。釋大乘竟。言起信者。依此論文。
起眾生信。故言起信。信以決定謂爾之辭。所謂信
理實有。信修可得。信修得時有無窮德。此中信實
有者。是信體大。信一切法不可得故。即信實有平
等法界。信可得者。是信相大。具性功德熏眾生故。
即信相熏必得歸原。信有無窮功德用者。是信用
大。無所不為故。若人能起此三信者。能入佛法。生
諸功德。出諸魔境。至無上道。如經偈云。信為道元
功德母。增長一切諸善根。除滅一切諸疑惑。示現
開發無上道。信能超出眾魔境。示現無上解脫道。
一切功德不壞種。出生無上菩提樹。信有如是無
量功德。依論得發心。故言起信。所言論者。建立決
了可軌文言。判說甚深法相道理。依決判義。名之
為論。總而言之。大乘是論之宗體。起信是論之勝
能。體用合舉。以標題目。故言大乘起信論也。
△第三消文。文有三分。初三行偈。歸敬述意。論曰以
下。正立論體。最後一頌。總結迴向。
△初三偈中。即有二意。前之二頌。正歸三寶。其後一
偈。述造論意。
 歸命盡十方  最勝業徧知  色無礙自在 
 救世大悲者  及彼身體相  法性真如海 
 無量功德藏  如實修行等 
初歸敬中有二。歸命二字。是能歸相。盡十方下。顯
所歸德。能歸相者。敬順義是歸義。趣向義是歸義。
命謂命根。總御諸根。一身之要。唯命為主。萬生所
重。莫是為先。舉此無二之命。以奉無上之尊。表信
心極。故言歸命。又復歸命者還源義。所以者。眾生
六根。從一心起。而背自原。馳散六塵。今舉命總攝
六情。還歸其本一心之原。故曰歸命。所歸一心。即
是三寶故也。盡十方下。顯所歸德。此中應說三寶
之義。義如別說。今且消文。文中有三。謂佛法僧。寶
之內亦有三意。先歎心德。次歎色德。第三句者舉
人結歎。歎心德中。歎用及體。初言盡十方最勝業
者。是歎業用。謂現八相等化眾生業。盡十方界。徧
三世際。隨諸可化。作諸佛事。故言盡十方最勝業。
如對法論云。業大性者。窮生死際。示現一切成菩
提等。建立廣大諸佛事故。彼舉三世。此顯十方也。
言徧智者。是歎智體。所以業用周於十方者。由其
智體無所不徧故也。智體周徧。故言徧智。如攝論
云。猶如虗空。徧一切色際。無生住滅變異。如來智
亦爾。徧一切所知。無倒無變異故。歎心德竟。次歎
色德。於中亦二。色無礙者。歎色體妙。言自在者。歎
色用勝。初言色體者。如來色身。萬行所成。及不思
議熏習所成。雖有妙色。而無障礙。一相一好。無際
無限。故言導色無礙。如華嚴經言。求空邊際猶可
得。佛一毛孔無崖限。佛德如是不思議。是名如來
淨知見故。雖無質礙。而有方所示現之義。故得名
色而無礙也。言自在者。歎其色用。謂五根互用。十
<pb n="172"/>
身相作等。故言色自在。五根互用者。如涅槃經八
自在中說。十身相作者。如華嚴經十地品說。歎色
德竟。救世大悲者者。是第三句舉人結歎。佛猶大
長者。以眾生為子。入三界火宅。救諸焚燒苦。故言
救世。救世之德。正是大悲。離自他悲。無緣之悲。諸
悲中勝。故言大悲。佛地所有萬德之中。如來唯用
大悲為力。故偏舉之。以顯佛人。如增一阿含云。凡
聖之力有其六種。何等為六。小兒以嗁為力。欲有
所說。要當先嗁。女人以瞋恚為力。依瞋恚已。然後
所說。沙門婆羅門以忍為力。常念下於人。然後自
陳。國王以憍慢為力。以此豪勢而自陳說。阿羅漢
以專精為力。而自陳說。諸佛世尊以大悲為力。弘
益眾生故。是知諸佛偏以大悲為力。故將表人名
大悲者。上來三句歎佛寶竟。此下二句。次顯法寶。
及彼身體相者。謂前所說如來之身。即是報佛。正
用法界以為自體。故言彼身之體相也。此是舉佛
而取其法。下句正出法寶體相。言法性者。所謂涅
槃。法之本性。故名法性。如智度論云。法名涅槃無
戲論法。性名本分種。如黃石金性。白石銀性。如是
一切法中有涅槃性。故言法性。言真如者。無遣曰
真。無立曰如。如下文云。此真如體無有可遣。以一
切法悉皆真故。亦無可立。以一切法皆同如故。當
知一切法不可說不可念。故名為真如。所言海者。
寄喻顯法。略而說之。海有四義。一者甚深。二者廣
大。三者百寶無窮。四者萬像影現。真如大海當知
亦爾。永絕百非故。苞容萬物故。無德不備故。無像
不現故。故言法性真如海也。如華嚴經言。譬如深
大海。珍寶不可盡。於中悉顯現。眾生形類像。甚深
因緣海。功德寶無盡。清淨法身中。無像而不現故。
歎法寶竟。此下二句。歎其僧寶。言無量功德藏者。
舉德取人。謂地上菩薩。隨修一行。萬行集成。其一
一行皆等法界。無有限量。積功所得。以之故言無
量功德。如是功德。總屬菩薩。人能攝德。故名為藏。
次言如實修行等者。正歎行德。依寶性論。約正體
智名如實行。其後得智名為徧行。今此中言如實
修行。舉正體智。次言等者。取後得智。若依法集經
說。總括萬行始終。通為二句所攝。謂如實修行。及
不放逸。如彼經言。如實修行者。謂發菩提願。不放
逸者。謂滿足菩提願。復次如實修行者。謂修行布
施。不放逸者。謂不求報。如是持淨戒。成就不退。或
修忍辱行。得無生忍。求一切善根而不疲倦。捨一
切所作事。修禪定不住禪定。滿足智慧不戲論諸
法。如其次第。如實修行及不放逸。乃至廣說。今言
如實修行者。即攝發菩提願。乃至滿足智慧。次言
等者。取不放逸。即是滿足菩提願。乃至不戲論諸
法也。歸敬三寶竟在前。
 為欲令眾生  除疑捨邪執  起大乘正信 
 佛種不斷故 
次述造論大意。造論大意不出二種。上半明為下
化眾生。下半顯為上弘佛道。所以眾生長沒生死
之海不趣涅槃之岸者。只由疑惑邪執故也。故今
下化眾生之要。令除疑惑而捨邪執。汎論疑惑。乃
有多途。求大乘者所疑有二。一者疑法。障於發心。
二者疑門。障於修行。言疑法者。謂作此疑。大乘法
體為一為多。如是其一。則無異法。無異法故。無諸
眾生。菩薩為誰發弘誓願。若是多法。則非一體。非
一體故。物我各別。如何得起同體大悲。由是疑惑。
不能發心。言疑門者。如來所立教門眾多。為依何
門初發修行。若共可依。不可頓入。若依一二。何遣
何就。由是疑故。不能起修行。故今為遣此二種疑。
立一心法。開二種門。立一心法者。遣彼初疑。明大
乘法唯有一心。一心之外更無別法。但有無明迷
自一心。起諸波浪流轉六道。雖起六道之浪。不出
<pb n="173"/>
一心之海。良由一心動作六道。故得發弘濟之願。
六道不出一心。故能起同體大悲。如是遣疑。得發
大心也。開二種門者。遣第二疑。明諸教門雖有眾
多。初入修行不出二門。依真如門修止行。依生滅
門而起觀行。止觀雙運。萬行斯備。入此二門。諸門
皆達。如是遣疑。能起修行也。捨邪執者。有二邪執。
所謂人執。及與法執。捨此二義。下文當說。下化眾
生竟在於前也。此下二句。上弘佛道。除彼二邊之
疑。得起決定之信。信解大乘唯是一心。故言起大
乘正信也。捨前二執分別。而得無分別智。生如來
家。能紹佛位。故言佛種不斷故也。如論說云。佛法
大海。信為能入。智慧能度。故舉信智。明弘佛道。偈
首言為。下結云故者。為明二意故。造此論也。歸敬
述意竟。
△此下第二正立論體。在文有三。一者總標許說。二
者舉數開章。三者依章別解。文處可見。
論曰。有法能起摩訶衍信根。是故應說。
初中言有法者。謂一心法。若人能解此法。必起廣
大信根。故言能起大乘信根。信根之相。如題名說。
信根既立。即入佛道。入佛道已。得無窮寶。如是大
利。依論而得。是故應說。總標許說竟在於前。
說有五分。云何為五。一者因緣分。二者立義分。三者
解釋分。四者修行信心分。五者勸修利益分。
第二舉數開章。有五分者。是舉章數。云何以下。列
其章名。因緣分者。非無所以。而造論端。智者所為。
先應須知故。立義分者。因緣既陳。宜立正義。若不
略立。不知宗要故。解釋分者。立宗既略。次應廣辯。
若不開釋。義理難解故。修行信心分者。依釋起信。
必應進修。有解無行。不合論意故。勸修利益分者。
雖示修行信心法門。薄善根者不肯造修。故舉利
益。勸必應修。故言勸修利益分也。
△此下第三依章別解。即為五分。
△初中有二。先牒章名。次顯因緣。
初說因緣分。
△顯因緣中。有二問答。一者直顯。二者遣疑。
問曰。有何因緣而造此論。答曰。是因緣有八種。云何
為八。一者因緣總相。所謂為令眾生離一切苦。得究
竟樂。非求世間名利恭敬故。二者為欲解釋如來根
本之義。令諸眾生正解不謬故。三者為令善根成熟
眾生。於摩訶衍法堪任不退信故。四者為令善根微
少眾生修習信心故。五者為示方便消惡業障。善護
其心。遠離癡慢。出邪網故。六者為示修習止觀。對治
凡夫二乘心過故。七者為示專念方便。生於佛前。必
定不退信心故。八者為示利益勸修行故。有如是等
因緣。所以造論。
初問可見。答中有三。總標。別釋。後還總結。第二別
解。八因緣中。初一是總相因。後七是別相因。初言
總相。有其二義。一者凡諸菩薩有所為作。每為眾
生離苦得樂。非獨在此造論因緣。故曰總相。二者
此因雖望立義分文作緣。然彼立義分。總為解釋
分等作本。此因亦通為彼作緣。依是義故。亦解總
相。言離一切苦者。分段變易一切苦也。究竟樂者。
無上菩提大涅槃樂也。非求世間者。不望後世人
天富樂也。名利恭敬者。不求現在虗偽之事也。此
下七種是其別因。唯為此論而作因故。望下七處
作別緣故。第二因者。解釋分內有三段中。為二段
而作因緣。謂顯示正義。對治邪執。顯示正義之中
說云。依一心法有二種門。是二種門皆各總攝一
切諸法。當知即是如來所說一切法門之根本義。
以是一心二門之內。無一法義而所不攝故。故言
為欲解釋如來根本之義也。彼第二段對治邪執
者。即令眾生捨離人法二種謬執。故言為令眾生
正解不謬故也。第三因者。為解釋分內第三段文
<pb n="174"/>
而作因緣。彼文分別發趣道相。令利根者決定發
心進趣大道。堪任住於不退位故。故言為令善根
乃至不退信故。第四因者。為下修行信心分初四
種信心及四修行之文而作因緣。故言為令修習
信心故也。第五因者。為下第四修行末云。復次若
人雖修信心。以從先世來多有重惡業障以下。說
除障法五行許文而作因緣。故言為示方便消惡
業障乃至出邪網故。第六因者。為彼云何修行止
觀以下。乃至止觀不具則無能入菩提之道。三紙
許文而作因緣。故言修習止觀乃至心過故。第七
因者。為彼修行信心分末云。復次眾生初學是法
以下。勸生淨土八行許文而作因緣。故言為示專
念方便生於佛前等也。第八因者。為彼第五勸修
利益分文而作因緣。故言為示利益勸修行故。次
言有如是等因緣所以造論者。第三總結也。直顯
因緣竟在於前。
問曰。脩多羅中具有此法。何須重說。答曰。脩多羅中
雖有此法。以眾生根行不等。受解緣別。所謂如來在
世。眾生利根。能說之人色心業勝。圓音一演。異類等
解。則不須論。若如來滅後。或有眾生能以自力廣聞
而取解者。或有眾生亦以自力少聞而多解者。或有
眾生無自心力。因於廣論而得解者。亦有眾生復以
廣論文多為煩。心樂總持少文而攝多義能取解者。
如是此論。為欲總攝如來廣大深法無邊義故。應說
此論。
第二遣疑。有問有答。問中言經中具有此法者。謂
依前八因所說之法。如立義分所立法義。乃至勸
修分中所示利益。如是等諸法。經中具說。皆為眾
生離苦得樂。而今更造此論重說彼法者。豈非為
求名利等耶。以之故言何須重說。是舉疑情而作
問也。答中有三。略答。廣釋。第三略結答。答中言脩
多羅中雖有此法者。與彼問辭也。根行不等受解
緣別者。奪其疑情也。經論所說雖無別法。而受解
者根行不同。或有依經不須論者。或有依論不須
經者。故為彼人必須造論。答意如是。次則廣顯。於
中有二。先明佛在世時說聽俱勝。後顯如來滅後
根緣參差。初中言如來在世眾生利根者。明聽人
勝。能說之人色心業勝者。顯說者勝。圓音一演者。
成說者勝。異類等解者。成聽人勝。則不須論者。結
俱勝義。此言圓音。即是一音。一音圓音。其義云何。
昔來諸師說者不同。有師說云。諸佛唯是第一義
身。永絕萬像。無形無聲。直隨機現無量色聲。猶如
空谷無聲。隨呼發響。然則就佛言之。無音是一。約
機論之。眾音非一。何意說言一音圓音者。良由一
時一會異類等解。隨其根性各得一音。不聞餘聲。
不亂不錯。顯是音奇特。故名一音。音徧十方。隨機
熟處無所不聞。故名圓音。非謂如空徧滿無別韻
曲。如經言隨其類音普告眾生。斯之謂也。或有說
者。就佛言之。實有色聲。其音圓滿。無所不徧。都無
宮商之異。何有平上之殊。無異曲故名為一音。無
不徧故說為圓音。但由是圓音作增上緣。隨根差
別現眾多聲。猶如滿月唯一圓形。隨器差別而現
多影。當知此中道理亦爾。如經言。佛以一音演說
法。眾生隨類各得解故。或有說者。如來實有眾多
音聲。一切眾生所有言音。莫非如來法輪聲攝。但
此佛音無障無礙。一即一切。一切即一。一切即一。
故名一音。一即一切。故名圓音。如華嚴經言。一切
眾生語言法。一言演說盡無餘。悉欲解了淨密音。
菩薩因是初發心故。又此佛音不可思議。不但一
音言即一切音。亦於諸法無不等徧。今且略舉六
雙。顯其等徧之相。一者等於一切眾生及一切法。
二者等於十方諸剎及三世諸劫。三者等於一切
應身如來及一切化身諸佛。四者等於一切法界
<pb n="175"/>
及虗空界。五者等於無礙相入界及無量出生界。
六者等於一切行界及寂靜涅槃界。此義如華嚴
經三種無礙中說。隨一一聲等此六雙。而其音韻
恒不雜亂。若音於此六雙有所不徧。則音非圓。若
由等徧失其音曲。則圓非音。然今不壞曲而等徧。
不動徧而差韻。由是道理。方成圓音。此非心識思
量所測。以是法身自在義故。一音之義略說如是。
且止餘論。還釋本文。此下第二明佛滅後根行參
差。於中別出四種根性。初二依經而得解者。後二
依論方取解者。初中言能以自力廣聞而取解者
者。依廣經聞得解佛意。而不須論。故言自力也。第
二中言亦以自力少聞而多解者者。未必廣聞諸
經文言。而能深解諸經意致。亦不須論。故言自力。
第三中言無自心力者。直依佛經則不能解。故言
無力。因於智度瑜伽等論。方解佛經所說意趣。故
言因於廣論得解者。第四中言復以廣論文多為
煩者。雖是利根而不忍繁。此人唯依文約義豐之
論。深解佛經所說之旨。故言心樂總持少文而攝
多義能取解者。此四中。前三非今所為。今所為者
在第四人也。如是以下。第三結答。言如是者。通舉
前四種人。此論以下。別對第四之人。結明必應須
造論意。今此論者。文唯一卷。其普攝一切經意。故
言總攝如來廣大深法無邊義故。彼第四品樂總
持類。要依此論乃得悟道。以之故言應說此論也。
已說因緣分。次說立義分。摩訶衍者總說有二種。云
何為二。一者法。二者義。所言法者。謂眾生心。是心則
攝一切世間法出世間法。依於此心顯示摩訶衍義。
何以故。是心真如相。即示摩訶衍體故。是心生滅因
緣相。能示摩訶衍自體相用故。所言義者。則有三種。
云何為三。一者體大。謂一切法真如平等不增減故。
二者相大。謂如來藏具足無量性功德故。三者用大。
能生一切世間出世間善因果故。一切諸佛本所乘
故。一切菩薩皆乘此法到如來地故。
第二說立義分。文中有二。一者結前起後。摩訶以
下。第二正說。立二章門。謂法與義。法者是大乘之
法體。義者是大乘之名義。初立法者。起下釋中初
釋法體之文。次立義者。起下復次真如自體相者
以下釋義文也。初立法中亦有二立。一者就體總
立。起下釋中初總釋文。二者依門別立。起下言真
如者以下別釋文也。初中所言法者謂眾生心者。
自體名法。今大乘中一切諸法皆無別體。唯用一
心為其自體。故言法者謂眾生心也。言是心即攝
一切者。顯大乘法異小乘法。良由是心通攝諸法。
諸法自體唯是一心。不同小乘一切諸法各有自
體。故說一心為大乘法也。何以故下。依門別立。此
一文內含其二義。望上釋總義。望下立別門。然心
法是一。大乘義廣。以何義故。直依是心顯大乘義。
故言何以故。下釋意云。心法雖一。而有二門。真如
門中有大乘體。生滅門中有體相用。大乘之義莫
過是三。故依一心顯大乘義也。言是心真如者。總
舉真如門。起下即是一法界以下文也。次言相者。
是真如相。起下復次真如者依言說分別有二種
以下文也。言是心生滅者。總舉生滅門。起下依如
來藏故有生滅心以下文也。言因緣者。是生滅因
緣。起下復次生滅因緣以下文也。次言相者。是生
滅相。起下復次生滅者以下文也。言能示摩訶衍
自體者。即是生滅門內之本覺心。生滅之體。生滅
之因。是故在於生滅門內。然真如門中直言大乘
體。生滅門中乃云自體者。有深所以。至下釋中。其
義自顯也。言相用者含有二義。一者能示如來藏
中無量性功德相。即是相大義。又示如來藏不思
議業用。即是用大義也。二者真如所作染相名相。
真如所起淨用名用。如下文言真如淨法實無於
<pb n="176"/>
染。但以無明而熏習故則有染相。無明染法本無
淨業。但以真如而熏習故則有淨用也。立法章門
竟在於前。此下第二立義章門。於中亦二。初明大
義。次顯乘義。此亦起下釋中之文。至彼文處。更相
屬當。大義中。體大者在真如門。相用二大在生滅
門。生滅門內亦有自體。但以體從相。故不別說也。
言如來藏具足無量性功德者。二種藏內。不空如
來藏。二種藏中。能攝如來藏。性功德義及用大義。
至下釋中當廣分別。乘義中有二句。一切諸佛本
所乘故者。立果望因以釋乘義也。一切菩薩皆乘
此法到如來地故者。據因望果以釋乘義也。
△第三解釋分中。在文亦二。一者結前起後。二者正
釋。正釋中有三。一者舉數總標。二者依數開章。三
者依章別解。
已說立義分。次說解釋分。解釋分有三種。云何為三。
一者顯示正義。二者對治邪執。三者分別發趣道相。
開章中。言顯示正義者。正釋立義分中所立也。對
治邪執。發趣道相者。是明離邪就正門也。
△別解之中。即有三章。初釋顯示正義分中。大分有
二。初正釋義。後示入門。正釋之中。依上有二。初釋
法章門。後釋義章門。初中亦二。一者總釋。釋上總
立。二者別解。解上別立。
顯示正義者。依一心法有二種門。云何為二。一者心
真如門。二者心生滅門。是二種門皆各總攝一切法。
此義云何。以是二門不相離故。
初中言依一心法有二種門者。如經本言。寂滅者
名為一心。一心者名如來藏。此言心真如門者。即
釋彼經寂滅者名為一心也。心生滅門者。是釋經
中一心者名如來藏也。所以然者。以一切法無生
無滅。本來寂靜。唯是一心。如是名為心真如門。故
言寂滅者名為一心。又此一心體是本覺。而隨無
明動作生滅。故於此門如來之性隱而不顯。名如
來藏。如經言如來藏者是善不善因。能徧興造一
切趣生。譬如伎兒變現諸趣。如是等義在生滅門。
故言一心者名如來藏。是顯一心之生滅門。如下
文言。心生滅者。依如來藏故有生滅心。乃至此識
有二種義。一者覺義。二者不覺義。當知非但取生
滅心為生滅門。通取生滅自體及生滅相。皆在生
滅門內義也。二門如是。何為一心。謂染淨諸法其
性無二。真妄二門不得有異。故名為一。此無二處。
諸法中實。不同虗空。性自神解。故名為心。然既無
有二。何得有一。一無所有。就誰曰心。如是道理。離
言絕慮。不知何以目之。強號為一心也。言是二種
門皆各總攝一切法者。釋上立中是心即攝一切
世間出世間法。上直明心攝一切法。今此釋中顯
其二門皆各總攝。言以是二門不相離故者。是釋
二門各總攝義。欲明真如門者染淨通相。通相之
外無別染淨。故得總攝染淨諸法。生滅門者別顯
染淨。染淨之法無所不該。故亦總攝一切諸法。通
別雖殊。齊無所遣。故言二門不相離也。總釋義竟。
（別記）真如門是諸法通相。通相外無別諸法。諸法
皆為通相所攝。如微塵是瓦器通相。通相外無
別瓦器。瓦器皆為微塵所攝。真如門亦如是。生
滅門者。即此真如是善不善因。與緣和合變作
諸法。雖實變作諸法。而恒不壞真性。故於此門
亦攝真如。如微塵性聚成瓦器。而常不失微塵
性相。故瓦器門即攝微塵。生滅門亦如是。設使
二門雖無別體。二門相乖不相通者。相應真如
門中攝理而不攝事。生滅門中攝事而不攝理。
而今二門互相融通。際限無分。是故皆各通攝
一切理事諸法。故言二門不相離故。問。若此二
門各攝理事。何故真如門中但示摩訶衍體。生
滅門中通示自體相用。答。攝義示義異。何者。真
<pb n="177"/>
如門是泯相以顯理。泯相不除。故得攝相。泯相
不存。故非示相。生滅門者攬理以成事。攬理不
壞。得攝理。攬理不泯。故亦示體。依此義故。且說
不同。通而論之。二義亦齊。是故真如門中亦應
示於事相。略故不說耳。問。二門不同。其義已見。
未知二門所攝理事。亦有隨門差別義不。答。隨
門分別。亦有不同。何者。真如門中所攝事法。是
分別性。以說諸法不生不滅本來寂靜。但依妄
念而有差別故。心生滅門所說事法。是依他性。
以說諸法因緣和合有生滅故。然此二性雖復
非一。而亦不異。何以故。因緣所生生滅諸法。不
離妄念而有差別。故分別性不異依他。亦在生
滅門也。又因緣之生。自他及共皆不可得。故依
他性不異分別。亦在真如門也。如是二性雖復
不異。而亦非一。何以故。分別性法本來非有亦
非不無。依他性法雖復非有而亦不無。是故二
性亦不雜亂。如攝論說。三性相望。不異非不異。
應如是說。若能解此三性不一不異義者。百家
之諍無所不和也。二門所攝理不同者。真如門
中所說理者。雖曰真如。亦不可得。而亦非無。有
佛無佛。性相常住。無有變異。不可破壞。於此門
中。假立真如實際等名。如大品等諸般若經所
說。生滅門內所攝理者。雖復理體離生滅相。而
亦不守常住之性。隨無明緣流轉生死。雖實為
所染。而自性清淨。於此門中。假立佛性本覺等
名。如涅槃華嚴經等所說。今論所述楞伽經等。
通以二門為其宗體。然此二義亦無有異。以雖
離生滅。而常住性亦不可得。雖曰隨緣。而恒不
動。離生滅性故。以是義故。真如門中。但說不壞
假名而說實相。不動實際建立諸法。生滅門中。
乃說自性清淨心因無明風動。不染而染。染而
不染。問。真如門中說唯空義。生滅門內說不空
義。為不如是耶。答。一往相配。不無是義。故上立
義分真如相中但說能示摩訶衍體。生滅門中
亦說顯示大乘相用。就實而言。則不如是。故下
論文二門皆說不空義。問。若生滅門內二義俱
有者。其不空義可有隨緣作生滅義。空義是無。
何有隨緣而作有義。答。二義是一。不可說異。而
約空義亦得作有。何者。若空定是空。應不能作
有。而是空亦空。故得作有。然此空空亦有二義。
一者。有法性空。是空亦空。有之與空。皆不可得。
如是空空。有真如門。如大品經云。一切法空。此
空亦空。是名空空。二者。猶如有無有性。故得為
空。是名曰空。如是空無空性。故得作有。是名空
空。如是空空。在生滅門。如涅槃經云。是有是無。
是名空空。是是是非。是名空空。如是空空。十住
菩薩尚得少分如毫釐許。何況餘人。二門差別。
應如是知。上來釋上總立法竟。

大乘起信論疏記會本卷一

<sarticle>大乘起信論疏記會本卷二</sarticle>
馬鳴菩薩　造　論
梁天竺三藏　真諦　譯
唐海東沙門　元曉　疏（并別記）
△以下釋上別立。別釋二門。即為二分。真如門中。亦
有二意。初釋真如。後釋如相。又復初是總釋。後是
別解。又初文明不可說。顯理絕言。後文明可得說。
顯不絕言。
（別記）初文中言離言說相離名字相。乃至言真如
者因言遣言。後文中言依言說分別有二種義。
謂如實空如實不空。然後文亦說一切分別皆
不相應。當知一切言說亦不相應。此即顯理離
<pb n="178"/>
言絕慮。又初文中要依因言遣言之言。乃得顯
其理之絕言。此亦顯理不離言說相。若言得說
理實絕言者。則墮自宗相違過。先以絕言之言
不絕而理實絕言故。若使絕言之言亦言絕者。
則墮自語相違過。先以絕言之言亦絕而言得
說言故。
問。理實而言。為絕為不絕。若不絕言者。正體離言。
即通於理。若實絕言。後智帶言。即倒於理。又若不
絕。則初段論文斯為漫語。若實絕言。則後段論文
徒為虗設。如說虗空為金銀等。解云。是故當知。理
非絕言。非不絕言。以是義故。理亦絕言。亦不言絕。
是則彼難無所不審。
（別記）如是等言。無所不當。故無所當。由無所當。故
無所不當也。真如門中絕不絕義既如是說。生
滅門中亦同此說。
且止傍論。還釋本文。
心真如者。即是一法界大總相法門體。所謂心性不
生不滅。一切諸法唯依妄念而有差別。若離心念。則
無一切境界之相。是故一切法從本已來。離言說相。
離名字相。離心緣相。畢竟平等。無有變異。不可破壞。
唯是一心。故名真如。以一切言說。假名無實。但隨妄
念。不可得故。
初文有三。一者略標。二者廣釋。其第三者往復除
疑。略標中言即是一法界者。是舉真如門所依之
體。一心即是一法界故。此一法界通攝二門。而今
不取別相之門。於中但取總相法門。然於總相有
四品中。說三無性所顯真如。故言大總相。軌生真
解。故名為法。通入涅槃。故名為門。如一法界舉體
作生滅門。如是舉體為真如門。為顯是義。故言體
也。此下廣釋。於中有二。一者顯真如體。二者釋真
如名。初中有三。一者當真實性以顯真如。二者對
分別性而明真如絕相。三者就依他性以顯真如
離言。初中言心性者。約真如門論其心性。心性平
等。遠離三際。故言心性不生不滅也。第二中有二
句。初言一切諸法唯依妄念而有差別者。是舉徧
計所執之相。次言若離心念即無一切境界相者。
對所執相顯無相性。猶如空華。唯依眼病而有華
相。若離眼病。即無華相。唯有空性。當知此中道理
亦爾。第三中有三句。先約依他性法以明離言絕
慮。次依離絕之義以顯平等真如。後釋平等離絕
所以。初中言是故一切法者。謂從緣生依他起法。
離言說相者。非如音聲之所說故。離名字相者。非
如名句之所詮故。離心緣相者。名言分別所不能
緣故。如虗空中鳥迹差別。謂隨鳥形空相顯現。顯
現之相實有差別。而離可見之相差別。依他起法
當知亦爾。隨諸熏習差別顯現。而離可言之性差
別。既離可言可緣差別。即是平等真如道理。故言
畢竟平等。乃至故名真如。此是第二顯真如平等。
以一切下。釋其所以。所以真如平等離言者。以諸
言說唯是假名。故於實性不得不絕。又彼言說但
隨妄念。故於真智不可不離。由是道理故說離絕。
故言乃至不可得故。顯體文竟。
言真如者亦無有相。謂言說之極。因言遣言。此真如
體無有可遣。以一切法悉皆真故。亦無可立。以一切
法皆同如。故當知一切法不可說不可念。故名為真
如。
釋名中亦三。初標立名之意。所謂因言遣言。猶如
以聲止聲也。次正釋名。此真如體無有可遣者。非
以真體遣俗法故。以一切法悉皆真故者。依他性
一切諸法。離假言說。故悉是真。悉是真者。不壞差
別即是平等。是平等故。無別可立。故言一切皆同
如故。當知以下。第三結名。直顯真如竟在於前。
問曰。若如是義者。諸眾生等。云何隨順而能得入。答
<pb n="179"/>
曰。若知一切法雖說無有能說可說雖念亦無能念
可念。是名隨順。若離於念。名為得入。
往復疑問中。言云何隨順者。是問方便。而能得入
者。是問正觀。答中次第答此二問。初中言雖說雖
念者。明法非無。以離惡取空見故。無有能說可說
等者。顯法非有。離執著有見故。能如是知。順中道
觀。故名隨順。第二中言離於念者。離分別念。名得
入者。顯入觀智也。
復次此真如者。依言說分別。有二種義。云何為二。一
者如實空。以能究竟顯實故。二者如實不空。以有自
體具足無漏性功德故。
第二明真如相。在文有三。一者舉數總標。二者依
數開章。三者依章別解。別解中即有二。
所言空者。從本已來一切染法不相應故。謂離一切
法差別之相。以無虗妄心念故。當知真如自性。非有
相。非無相。非非有相。非非無相。非有無俱相。非一相。
非異相。非非一相。非非異相。非一異俱相。乃至總說。
依一切眾生以有妄心。念念分別。皆不相應。故說為
空。若離妄心。實無可空故。
先明空中。即有三句。略明。廣釋。第三總結。初中言
一切染法不相應者。能所分別不相應故。離一切
法差別相者。離所取相故。以無虗妄心念故者。離
能取見故。即以離義而釋空也。廣釋之中。明絕四
句。四句雖多。其要有二。謂有無等及一異等。以此
二四句攝諸妄執。故對此二以顯真空。如廣百論
云。復次為顯世間所執諸法皆非真實。及顯外道
所執不同。故說頌曰。有非有俱非。一非一雙泯。隨
次應配屬。智者達非真。釋曰。一切世間色等句義。
言說所表。心慧所知。情執不同。略有四種。謂有。非
有。俱許。俱非。隨次如應配四邪執。謂一。非一。雙許。
雙非。數論外道執有等性與諸法一。即當有句。此
執非真。所以者何。若青等色與色性一。應如色性
其體皆同。五樂等聲與聲性一。應如聲性其體皆
同。眼等諸根與根性一。應如根性其體皆同。應一
一根取一切境。應一一境對一切根。又一切法與
有性一。應如有性其體皆同也。勝論外道說有等
性與諸法非一。當非有句。此亦非真。所以者何。若
青等色與色性異。應如聲等非眼所行。聲等亦爾。
又一切法異有性者。應如兔角其體本無。乃至廣
破。無慚外道執有等性與彼諸法亦一亦異。當於
亦有亦非有句。此亦非真。所以者何。若有性等與
色等一。同數論過。與色等異。同勝論失。一異二種
性相相違。而言體同。理不成立。一應非一。以即異
故如異。異應非異。以即一故如一。乃至廣破。邪命
外道執有性等與彼諸法非一非異。當於非有非
非有句。此亦非真。所以者何。汝此所說非一異者。
為俱是遮。為偏有表。若偏有表。應不雙非。若俱是
遮。應無所執。有遮有表。理互相違。無遮無表。言成
戲論。乃至廣破。如是世間起四種謗。謂有。非有。雙
許。雙非。如次增益。損減。相違。戲論。是故世間所執
非實。今此文中。非有相。是遣初句。非無相者。遣第
二句。非非有相非非無相者。遣第四句。非有無俱
者。遣第三句。二句前後。隨論者意。皆有道理。不相
傷也。一異四句。準釋可知。乃至以下。第三總結。於
中二句。從此以下。乃至曰為空。是順結也。若離以
下。是反結也。
所言不空者。已顯法體空無妄故。即是真心。常恒不
變。淨法滿足。則名不空。亦無有相可取。以離念境界。
唯證相應故。
釋不空中。亦有三句。初牒空門。謂言已顯法體空
無妄故。次顯不空。即是真心乃至則名不空故。亦
無有相以下。第三明空不空無二差別。雖曰不空。
而無有相。是故不空不異於空。以離分別所緣境
<pb n="180"/>
界。唯無分別所證相應故也。
△此下第二釋生滅門。於中有二。初正廣釋。復次有
四種熏習以下。因言重顯。初中有三。一者釋上立
義分中是心生滅。二者復次生滅因緣以下。釋上
生滅因緣。三者復次生滅相以下。釋上生滅相。初
中有二。一者就體總明。二者依義別解。
心生滅者。依如來藏故有生滅心。所謂不生不滅。與
生滅和合。非一非異。名為阿黎耶識。
初中三句。一者標體。二者辯相。三者立名。初中言
依如來藏故有生滅心者。自性清淨心。名為如來
藏。因無明風動作生滅。故說生滅依如來藏。
（別記）然不生滅心與生滅心。心體無二。但將二義
取心為二以說依耳。如不動水。為風所吹而作
動水。動靜雖異。水體是一。而得說言依靜水故
有其動水。當知此中道理亦爾。
如四卷經言。如來藏為無始惡習所熏。名為識藏。
又言剎那者名為識藏故。
（別記）當知此云有生滅心。正謂識藏。今通取所依
如來藏。與能依生滅心。合為心生滅門。故言心
生滅者依如來藏故有生滅心。非棄如來藏而
取生滅心為生滅門也。如下文云此識有二種
義。故知二義皆在生滅門也。
所謂以下。第二辯相。不生不滅者。是上如來藏。不
生滅心動作生滅。不相捨離。名與和合。如下文言。
如大海水因風波動。水相風相不相捨離。乃至廣
說。此中水之動是風相。動之溼是水相。水舉體動。
故水不離風相。無動非溼。故動不離水相。心亦如
是。不生滅心舉體動。故心不離生滅相。生滅之相
莫非神解。故生滅不離心相。如是不相離。故名與
和合（別記云。心之生滅。依無明成。生滅之心。從本覺成。而無二體。不相捨離。故為和合）。此
是不生滅心與生滅和合。非謂生滅與不生滅和
合也。非一非異者。不生滅心舉體而動。故心與生
滅非異。而恒不失不生滅性。故生滅與心非一。又
若是一者。生滅識相滅盡之時。心神之體亦應隨
滅。墮於斷邊。若是異者。依無明風熏動之時。靜心
之體不應隨緣。即墮常邊。離此二邊。故非一非異
（別記云。雖有二義。心體無二。此合二義不二之心。名為棃耶識也）。如四卷經云。譬
如泥團微塵。非異非不異。金莊嚴具亦如是。若泥
團微塵異者。非彼所成。而實彼成。是故非異。若不
異者。泥團微塵應無差別。如是轉識藏識真相若
異者。藏識非因。若不異者。轉識滅。藏識亦應滅。而
自真相實不滅。是故非自真相識滅。但業相滅。今
此論主正釋彼文。故言非一非異。此中業識者。因
無明力不覺心動。故名業識。又依動心轉成能見。
故名轉識。此二皆在棃耶識位（別記云。棃耶識內生滅見相。名為轉
識。於中體。名為藏識）。如十卷經言。如來藏即阿棃耶識。共七
識生。名轉滅相。故知轉相在棃耶識。自真相者。十
卷經云。中真名自相。本覺之心。不藉妄緣。性自神
解名自真相。是約不一義門說也。又隨無明風作
生滅時。神解之性與本不異。故亦得名為自真相。
是依不異義門說也（別記云。當知自真名。不偏在不生滅）。於中委悉。
如別記說也。
（別記）問。如瑜伽論等。說阿棃耶識。是異熟識。一向
生滅。何故此論乃說此識具含二義。答。各有所
述。不相違背。何者。此微細心略有二義。若其為
業煩惱所感義邊。辨無令有。一向生滅。若論根
本無明所感義邊。熏靜令動。動靜一體。彼所論
等。依深密經。為除是一是常之見。約業煩惱所
感義門。故說此識一向生滅。心心數法差別而
轉。今此論者。依楞伽經。為治真俗別體之執。就
其無明所動義門。故說不生滅與生滅和合不
異。然此無明所動之相。亦即為彼業惑所感。故
二意雖異。識體無二也。問。為當心體常住。心相
<pb n="181"/>
生滅。體相不離合為一識。為當心體常住。亦即
心體生滅耶。答。若得意者。二義俱許。何者。若論
其常住。不隨他成。曰體。論其無常。隨他生滅。曰
相。得言體常。相是無常。然言生滅者。非生之生
非滅之滅故名生滅。是心之生心之滅故乃名
生滅。故得言心體生滅。如似水之動名為波。終
不可說是動非水之動。當知此中道理亦爾。設
使心體不動但無明相動者。則無轉凡成聖之
理。以無明相一向滅故。心體本來不作凡故。難
曰。若使心體生滅。則真心有盡。以生滅時無常
住故。又若心體本靜而隨緣動。則生死有始。是
為大過。以本靜時無生死故。又若心隨緣變作
生滅。亦可一心隨緣變作多心。是三難不能得
離。故知此義不可立也。解云。此義無妨。今從後
而答。如說常心隨無明緣變作無常之心。而其
常性恒自不變。如是一心隨無明緣變作多眾
生心。而其一心常自無二。如涅槃經云。一味之
藥。隨其流處有種種異。是藥真味停留在山。正
謂此也。又雖曰本靜隨緣而動。而無生死有始
之過。以如是展轉動靜皆無始故。如論說云。先
是果報。後反成因。而恒展轉因果。皆無始故。當
知此中道理亦爾。又雖心體生滅。而恒心體常
住。以不一不異故。所謂心體不二而無一性。動
靜非一而無異性。故如水依相續門則有流動。
依生滅門而恒不動。以不常不斷故。所謂不度
亦不滅故。當知此中道理亦爾。是故所設三難
無不消也。
第三立名。名為阿棃耶識者。不生滅與生滅和合。
非一非異。故總名為阿棃耶識。翻名釋義。是如楞
伽宗要中說。就體總明竟在於前。
△此下第二依義別解。此中有三。一開義總標。略明
功能。二依義別釋。廣顯體相。三明同異。
此識有二種義。能攝一切法。生一切法。
初中言此識有二種義能攝一切法生一切法者。
能攝之義如前廣說。然上說二門各攝一切。今此
明一識含有二義。故此一識能攝一切。不言二義
各攝一切。以此二義唯在生滅門內說故。如是二
義不能各攝一切法故。又上二門但說攝義。以真
如門無能生義故。今於此識亦說生義。生滅門中
有能生義故。此義云何。由不覺義熏本覺故生諸
染法。又由本覺熏不覺故生諸淨法。依此二義通
生一切。故言識有二義生一切法。此文即起下有
四種熏習以下文也。當知一心義寬。總攝二門。此
識義狹。在生滅門。此識二義既在一門。故知門寬
而義狹也。引經釋義如別記也。
（別記）問。上言一心有二種門。今云此識有二種義。
彼心此識。有何差別。解云。上就理體。名為一心。
體含絕相隨緣二義門。故言一心有二種門。如
經本言。寂滅者名為一心。一心者名如來藏。義
如上說。今此中識者。但就一心隨緣門內。理事
無二。唯一神慮。名為一識。體含覺與不覺二義。
故言此識有二種義。是故心寬識狹。以心含二
門識故。又門寬義狹。以生滅門含二義故。如四
卷經云。不離不轉名如來藏識藏。七識流轉不
滅。所以者何。彼因攀緣諸識生故。非聲聞緣覺
修行境界。十卷經云。如來藏識不在阿棃耶識
中。是故七種識有生有滅。如來識藏不生不滅。
何以故。彼七種識依諸境界念觀而生。此七識
境界。一切聲聞辟支佛外道修行者不能覺知。
此之二文。同明此識不生滅義。何者。欲明境界
風所動故。藏海中七識浪轉。是故七識有生有
滅。如來藏者。即是藏識。雖不離轉。而體不轉。故
如來藏不生不滅。故言不離不轉名如來藏識
<pb n="182"/>
等。十卷意者。欲明七識是浪非海。相在棃耶識
海中。故有生滅。如來藏者是海非浪。不在阿棃
耶識海中。故無生滅。故言如來藏不在阿棃耶
識中。是故七識有生有滅等。以如來藏即是阿
棃耶識。故言不在。若使如來藏不在生滅棃耶
識中者。即應下云是故八種識有生有滅。何故
但言是故七識有生滅耶。當知此二經文其本
是一。但翻譯者異。故致使語有不同耳。又四卷
經云。阿棃耶識名如來藏。而與無明七識共俱。
離無常過。自性清淨。餘七識者。念念不住。是生
滅法。如是等文。同明棃耶本覺不生滅義。又四
卷經云。剎那者名為識藏。十卷云。如來藏阿棃
耶識。共七種識生。名轉滅相。如是等文。是顯棃
耶生滅不覺之義。此今論主總括彼經始終之
意。故言導此識有二種義也。
云何為二。一者覺義。二者不覺義。
第二廣中有三。初言云何為二者。問數發起。次言
覺義不覺義者。依數列名。所言以下。第三別解。先
釋覺義。後解不覺。覺中有二。先略。後廣。
所言覺義者。謂心體離念。離念相者。等虗空界。無所
不徧。法界一相。即是如來平等法身。依此法身說名
本覺。何以故。本覺義者。對始覺義說。以始覺者。即同
本覺。始覺義者。依本覺故而有不覺。依不覺故說有
始覺。
略中亦二。先本。後始。明本覺中。亦有二句。先明本
覺體。後釋本覺義。初中言心體離念者。謂離妄念。
顯無不覺也。等虗空界者。非唯無闇。有慧光明徧
照法界平等無二。如下文云。有大智慧光明義故。
徧照法界義故。何以故下。第二釋義。是對始覺釋
本覺義。明本覺竟。次釋始覺。於中有二。先顯亦對
本覺不覺起義。後對不覺釋始覺義。此中大意。欲
明始覺待於不覺。不覺待於本覺。本覺待於始覺。
既互相待。則無自性。無自性者。則非有覺。非有覺
者。由互相待。相待而成。則非無覺。非無覺故。說名
為覺。非有自性名為覺也。略明二覺竟在於前。
（別記）言覺義者。即有二種。謂本覺。始覺。言本覺者。
謂此心性離不覺相。是覺照性。名為本覺。如下
文云所謂自體有大智慧光明義故。言始覺者。
即此心體隨無明緣。動作妄念。而以本覺熏習
力故。稍有覺用。乃至究竟。還同本覺。是名始覺。
言不覺義。亦有二種。一者根本不覺。二者枝末
不覺。根本不覺者。謂棃耶識內根本無明。名為
不覺。如下文云依阿棃耶識說有無明不覺而
起故。言枝末不覺者。謂無明所起一切染法。皆
名不覺。如下文云一切染法皆是不覺相故。若
依識相差別簡本異末義門。則棃耶識中唯有
本覺及本不覺。若就識體無二攝末歸本義門。
則彼始覺及末不覺亦是棃耶識內之義。故上
云此識有二義者。通含如是二種之意。故下釋
中通舉本始二覺及二不覺義也。問。為當心體
只無不覺。故名本覺。為當心體有覺照用。名為
本覺。若言只無不覺名本覺者。可亦無覺照故
是不覺。若言有覺照故名本覺者。未知此覺為
斷惑不。若不斷惑。則無照用。如其有斷。則無凡
夫。答。非但無闇。亦有明照。以有照故。亦有斷惑。
此義云何。若就先眠後覺名為覺者。始覺有覺。
本覺中無。若論本來不眠名為覺者。本覺是覺。
始覺則非覺。斷義亦爾。先有後無名為斷者。始
覺有斷。本覺無斷。本來離惑名為斷者。本覺是
斷。始覺非斷。若依是義。本來斷故。本來無凡。如
下文云一切眾生本來常住入於涅槃菩提之
法。然雖曰有本覺故本來無凡。而未有始覺故
本來有凡。是故無過。若汝言由有本覺本來無
<pb n="183"/>
凡。則終無始覺望何有凡者。他亦終無始覺則
無本覺。依何本覺以說無凡。當知由有本覺故
本無不覺。無不覺故終無始覺。無始覺故本無
本覺。至於無本覺者源由有本覺。有本覺者由
有始覺。有始覺者由有不覺。有不覺者由依本
覺。如下文云。本覺義者對始覺義說。以始覺者
即同本覺。始覺義者。依本覺故而有不覺。依不
覺故說有始覺。當知如是展轉相依。即顯諸法
非無而非有。非有而非無也。問。此本覺性。為當
通為染淨因性。為當但是諸淨法性。若言但是
淨法因者。何故經云如來之藏是善不善因。乃
至廣說。若通作染淨者。何故唯說具足性功德。
不說具足性染患耶。答。此理通與染淨作性。是
故唯說具性功德。是義云何。以理離淨性。故能
隨緣作諸染法。又離染性。故能隨緣作諸淨法。
以能作染淨法。故通為染淨性。由離染淨性。故
唯是性功德。何以得離染淨性乃成諸功德。取
著染淨性皆是妄想故。
△此下第二廣釋二覺。於中先釋始覺。後廣本覺。初
中有三。一者總標滿不滿義。二者別解始覺差別。
三者總明不異本覺。
又以覺心源故。名究竟覺。不覺心源故。非究竟覺。
總標中言覺心源故名究竟覺者。在於佛地。不覺
心源故非究竟覺者。金剛已還也。
此義云何。如凡夫人覺知前念起惡故。能止後念令
其不起。雖復名覺。即是不覺故。如二乘觀智。初發意
菩薩等。覺於念異。念無異相。以捨麤分別執著相故。
名相似覺。如法身菩薩等。覺於念住。念無住相。以離
分別麤念相故。名隨分覺。如菩薩地盡。滿足方便。一
念相應覺心初起。心無初相。以遠離微細念故。得見
心性。心即常住。名究竟覺。是故脩多羅說。若有眾生
能觀無念者。則為向佛智故。
次別解中。約四相說。此中先時四相。然後消文。問。
此中四相。為當同時。為是前後。此何所疑。若同時
那。論說四相覺時差別。若前後那。下言四相俱時
而有。或有說者。此依薩婆多宗四相。四體同時。四
用前後。用前後故。覺時差別。體同時故。名俱時而
有。或有說者。是依成實前後四相。而言俱時而有
者。以本覺望四相。則無四相前後差別。故言俱時
而有。皆無自立。或有說者。此是大乘祕密四相。覺
四相時。前後淺深。所覺四相。俱時而有。是義云何。
夫心性本來離生滅相。而有無明迷自心性。由違
心性離於寂靜。故能生起動念四相。四相無明和
合力故。能令心體生住異滅。如似小乘論議之中。
心在未來未逕生滅。而由業力引於四相。能令心
法生住異滅。大乘四相當知亦爾。如經言。即此法
身。為諸煩惱之所漂動。往來生死。名為眾生。此論
下文云自性清淨心因無明風動。正謂此也。總說
雖然。於中分別者。四相之內各有差別。謂生三。住
四。異六。滅七。生相三者。一名業相。謂由無明不覺
念動。雖有起滅。見相未分。猶如未來生相將至正
用之時。二者轉相。謂依動念轉成能見。如未來生
至正用時。三者現相。謂依能見現於境相。如未來
生至現在時。無明與此三相和合。動一心體隨轉
至現。猶如小乘未來藏心。隨其生相轉至現在。今
大乘中如來藏心隨生至現。義亦如是。此三皆是
阿棃耶識位所有差別。於中委悉。下文當說。是名
甚深三種生相。住相四者。由此無明與生和合。迷
所生心無我我所。故能生起四種住相。所謂我癡
我見我愛我慢。如是四種依生相起能相心體。令
至住位內緣而住。故名住相。此四皆在第七識位。
異相六者。無明與彼住相和合。不覺所計我我所
空。由是能起六種異相。所謂貪瞋癡慢疑見。如新
<pb n="184"/>
論云。煩惱自性唯有六種。此之謂也。無明與此六
種和合。能相住心令至異位外向攀緣。故名異相。
此六在於生起識位。滅相七者。無明與此異相和
合。不覺外塵違順性離。由此發起七種滅相。所謂
身口七支惡業。如是惡業。能滅異心令墮惡趣。故
名滅相。猶如小乘滅相。滅現在心。令入過去。大乘
滅相當知亦爾。由是義故。四相生起。一心流轉。一
切皆因根本無明。如經言無明住地其力最大。此
論云當知無明力能生一切染法也。又所相之心。
一心而來。能相之相。無明所起。所起之相。隨其所
至。其用有差別。取塵別相。名為數法。良由其根本
無明違平等性故也。其所相心。隨所至處。每作總
主。了塵通相。說名心王。由其本一心是諸法之總
源故也。如中邊論云。唯塵智名心。差別名心法。長
行釋云。若了塵通相名心。取塵別相名為心法。瑜
伽論中亦同是說。以是義故。諸外道等多於心王
計為宰主作者受者。由不能知其無自性隨緣流
轉故也。總此四相名為一念。約此一念四相。以明
四位階降。欲明本依無明不覺之力。起生相等種
種夢念。動其心源。轉至滅相。長眠三界。流轉六趣。
今因本覺不思議熏。起厭樂心。漸向本源。始息滅
相乃至生相。朗然大悟。覺了自心本無所動。今無
所靜。本來平等。住一如牀。如經所說夢度河喻。此
中應廣說大意如是。次消其文。約於四相以別四
位。四位之中各有四義。一能覺人。二所覺相。三覺
利益。四覺分齊。初位中言如凡夫人者。是能覺人。
位在十信也。覺知前念起惡者。顯所覺相。未入十
信之前。具起七支惡業。今入信位。能知七支實為
不善。故言覺知前念起惡。此明覺於滅相義也。能
止後念令不起者。是覺利益。前由不覺。起七支惡
念。今既覺故。能止滅相也。言雖復名覺即是不覺
者。明覺分齊。雖知滅相實是不善。而猶未覺滅相
是夢也。第二位中言如二乘觀智初發意菩薩等
者。十解以上三賢菩薩。十解初心。名發心住。舉此
初人。兼取後位。故言初發意菩薩等。是明能覺人
也。覺於念異者。明所覺相。如前所說六種異相。分
別內外計我我所。此三乘人了知無我。以之故言
覺於念異。欲明所相心體無明所眠。夢於異相。起
諸煩惱。而今漸與智慧相應。從異相夢而得微覺
也。念無異相者。是覺利益。既能覺於異相之夢。故
彼六種異相永滅。以之故言念無異相也。捨麤分
別執著相故名相似覺者。是覺分齊。分別違順起
貪瞋等。是名麤分別執著相。雖捨如是麤執著想。
而猶未得無分別覺。故名相似覺也。第三位中法
身菩薩等者。初地以上十地菩薩。是能覺人也。覺
於念住者。住相之中。雖不能計心外有塵。而執人
法內緣而住。法身菩薩通達二空。欲明所相心體
前覺異相。而猶眠於住相之夢。今與無分別智相
應。從住相夢而得覺悟。故言覺於念住。是所覺相
也。念無住相者。四種住相滅而不起。是覺利益也。
以離分別麤念相者。人我執。名分別。簡前異相之
麤分別。故不名麤。法我執。名為麤念。異後生相之
微細念。故名麤念。雖復已得無分別覺。而猶眠於
生相之夢。故名隨分覺。是覺分齊也。第四位中如
菩薩盡地者。謂無垢地。此是總舉。下之二句。別明
二道。滿足方便者。是方便道。一念相應者。是無間
道。如對法論云。究竟道者。謂金剛喻定。此有二種。
謂方便道攝。無間道攝。是明能覺人也。覺心初起
者。是明所覺相。心初起者。依無明有生相。迷心體
令動念。今乃證知離本覺無不覺。即動念是靜心。
故言覺心初起。如迷方時謂東為西。悟時乃知西
即是東。當知此中覺義亦爾也。心無初相者。是明
覺利益。本由不覺。有心元起。今既覺故。心無所起。
<pb n="185"/>
故言心無初相。前三位中雖有所離。而其動念猶
起未盡。故言念無住相等。今究竟位。動念都盡。唯
一心在。故言心無初相也。遠離以下。明覺分齊。於
中二句。初正明覺分齊。是故以下。引經證成。業相
動念。念中最細。名微細念。此相都盡。永無所餘。故
言遠離。遠離之時。正在佛地。前來三位。未至心源。
生相未盡。心猶無常。今至此位。無明永盡。歸一心
源。更無起動。故言得見心性。心即常住。更無所進。
名究竟覺。又復未至心源。夢念未盡。欲滅此動。望
到彼岸。而今既見心性。夢想都盡。覺知自心本無
流轉。今無靜息。常自一心。住一如牀。故言得見心
性。心即常住。如是始覺不異本覺。由是道理名究
竟覺。此是正明覺分齊也。
（別記）問。若言始覺同於本覺離生滅者。此說云何
通。如攝論云。本既常住。末依於本。相續恒在。乃
至廣說。答。二意異故。理不相違。何者。此論主意。
欲顯本由不覺動於靜心。今息不覺還歸本靜。
故成常住。彼攝論意。欲明法身本來常住不動。
依彼法身起福慧二行。能感萬德報果。既為因
緣所起。是故不離生滅。故說相續。具義而說。始
成萬德。要具二義。依前義故常住。依後義故生
滅。生滅常住不相妨礙。以一一念迷徧三世不
過一念故。如似一一毛孔皆徧十方。雖偏十方
不增毛孔。佛佛如是無障無礙。豈容偏執於其
間哉。如華嚴經偈云。牟尼離三世。相好悉具足。
住於無所住。法界悉清淨。因緣故法生。因緣故
法滅。如是觀如來。究竟離癡惑。今二論主。各述
一義。有何相妨耶。
引證中。言能觀無念者則為向佛智故者。在因地
時。雖未離念。而能觀於無念道理。說此能觀為向
佛地。以是證知佛地無念。此是舉因而證果也。若
引通說因果文證者。金鼓經言。依諸伏道起事心
滅。依法斷道依根本心滅。依勝拔道根本心盡。此
言諸伏道者。謂三十心。起事心滅者。猶此論中捨
麤分別執著想。即是異相滅也。法斷道者。在法身
位。依根本心滅者。猶此中說捨分別麤念相。即是
住相滅也。勝拔道者。金剛喻定。根本心盡者。猶此
中說遠離微細念。是謂生相盡也。上來別明始覺
差別。
又心起者。無有初相可知。而言知初相者。即謂無念。
是故一切眾生不名為覺。以從本來念念相續。未曾
離念。故說無始無明。若得無念者。則知心相生住異
滅。以無念等故。而實無有始覺之異。以四相俱時而
有。皆無自立。本來平等。同一覺故。
第三總明始覺不異本覺。此中有二。一者重明究
竟覺相。二者正明不異本覺。初中有三。一者直顯
究竟相。二者舉非覺顯是覺。三者對境廣顯智滿。
初中言又心起者者。牒上覺心初起之言。非謂覺
時知有初相。故言無有初相可知。而說覺心初起
相者。如覺方時知西是東。如是如來覺心之時。知
初動相即本來靜。是故說言即謂無念也。是故以
下。舉非顯是。如前所說無念是覺。是故有念不得
名覺。是即金剛心以還一切眾生未離無始無明
之念。依是義故不得名覺。然前對四相之夢差別。
故說漸覺。今約無明之眠無異。故說不覺。如仁王
經言。始從伏忍至頂三昧。照第一義諦。不名為見。
所謂見者。是薩婆若故。若得以下。對境顯智。若至
心原得於無念。即能徧知一切眾生一心動轉四
相差別。故言即知心相生住異滅。次言以無念等
故者。釋成上義。此中有疑云。佛得無念。眾生有念。
有無隔別。云何無念能知有念。作如是疑。故遣之
云。眾生有念本來無念。得無念與彼平等。故言以
無念等故。是明既得平等無念。故能徧知諸念四
<pb n="186"/>
相也。此下第二正明無異。雖曰始得無念之覺。而
覺四相本來無起。待何不覺而有始覺。故言實無
始覺之異。下釋此義（別記云。以四相生起。義有前後。而從本已來。同時相依。
四相俱有為心所成。離一心外無別自體。故言俱
時而有皆無自立。皆無自立。故本來平等。同一本
覺也。
（別記）猶如海水之動。說名為波。波無自體。故無波
之動。水有自體。故有水之動。心與四相義亦如
是。為顯是義。故四卷經云。大慧。七識不流轉。不
受苦樂。非涅槃因。如來藏者。受苦樂。與因俱。若
生若滅。又夫人經云。於此六識及心法智。此七
法剎那不住。不種眾苦。不得厭苦樂求涅槃。世
尊。如來藏者。無前際。不起不滅法。種諸苦。得厭
苦樂求涅槃。又云。生死者。此二法是如來藏。世
間言說故有死有生。非如來藏有生有死。此二
經意同明即如來藏流轉生死。生死根本無自
體。無自體故無別流轉。相既無轉。體何由動。故
言非如來藏有生有死。由是義故。四相唯是一
心。不覺即同本覺。故言本來平等同一覺也。

大乘起信論疏記會本卷二

<sarticle>大乘起信論疏記會本卷三</sarticle>
馬鳴菩薩　造　論
梁天竺三藏　真諦　譯
唐海東沙門　元曉　疏（并別記）
△以下廣本覺。於中有二。先明隨染本覺。後顯性淨
本覺。
復次本覺隨染分別。生二種相。與彼本覺不相捨離。
云何為二。一者智淨相。二者不思議業相。智淨相者。
謂依法力熏習。如實修行。滿足方便故。破和合識相。
滅相續心相。顯現法身。智淳淨故。此義云何。以一切
心識之相。皆是無明。無明之相。不離覺性。非可壞。非
不可壞。如大海水。因風波動。水相風相不相捨離。而
水非動性。若風止滅。動相則滅。溼性不壞故。如是眾
生自性清淨心。因無明風動。心與無明俱無形相。不
相捨離。而心非動性。若無明滅。相續則滅。智性不壞
故。不思議業相者。以依智淨。能作一切勝妙境界。所
謂無量功德之相。常無斷絕。隨眾生根。自然相應。種
種而現。得利益故。
初中有三。一者總標。二者列名。三者辨相。初中言
生二種相者。如是二種相。在隨動門。故言生也。此
二不離性淨本覺。故言與彼不相捨離。第二列名
中。言智淨相者。正明隨染本覺之相。不思議業相
者。明此本覺還淨時業也。第三辨相中。先辨智淨
相。於中有三。法。喻。與合。法中有二。直明。重顯。初中
言法力熏習者。謂真如法內熏之力。依此熏力修
習資糧。得發地上如實修行。至無垢地滿足方便。
由是能破和合識內生滅之相。顯其不生不滅之
性。故言破和合識相顯現法身。此時能滅相續心
中業相轉相。令其隨染本覺之心。遂得歸源。成淳
淨智。故言滅相續心相智淳淨故。此中相續識者。
猶是和合識內生滅之心。但為顯現法身。故說破
和合識。為成應身淨智。故說滅相續心相。然不滅
相續心。但滅相續心之相也。如經說言。是故大慧。
諸識自相滅。自相滅者業相滅。若自相滅者。不異
外道斷見戲論。諸外道說。離諸境界。相續識滅。相
續識滅已。即滅諸識。大慧。若相續識滅者。無始世
來諸識應滅。乃至廣說也。此義云何以下。重顯前
說滅不滅義。一切心識之相皆是無明者。謂業識
轉識等諸識相。無明所起。皆是不覺。以之故言皆
是無明。如是諸識不覺之相。不離隨染本覺之性。
以之故言不離覺性。此無明相。與本覺性。非一非
<pb n="187"/>
異。非異故非可壞。而非一故非不可壞。若依非異
非可壞義。說無明轉即變為明。若就非一非不可
壞之義。說無明滅覺性不壞。今此文中依非一門。
故說滅相續心相也。喻中言水非動性者。明今之
動非自性動。但隨他動。若自性動者。動相滅時。溼
性隨滅。而隨他動。故動相雖滅。溼性不壞也。合中
言無明滅者。本無明滅。是合風滅也。相續即滅者。
業識等滅。合動相滅也。智性不壞者隨染本覺神
解之性名為智性。是合溼性不壞也。次釋不思議
業相中。依智淨者。謂前隨染本覺之心。始得淳淨。
是始覺智。依此智力現應化身。故言無量功德之
相。此所現相。無始無終。相續不絕。故言無斷。如金
鼓經言。應身者。從無始生死相續不斷故。一切諸
佛不共之法能攝持故。眾生不盡。用亦不盡。故說
常住。寶性論云。何者成就自身利益。謂得解脫。遠
離煩惱障智障。得無障礙清淨法身。是名成就自
身利益。何者成就他身利益。既得成就自身利益
已。無始世來。自然依彼二種佛身。示現世間自在
力行。是名成就他身利益。問。始得自利已。方起利
他業。云何利他說無始耶。解云。如來一念。徧應三
世。所應無始故。能應則無始。猶如一念圓智。徧達
無邊三世之境。境無邊故。智亦無邊。無邊之智所
現之相。故得無始亦能無終。此非心識思量所測。
是故名為不思議業也。
復次覺體相者。有四種大義。與虗空等。猶如淨鏡。云
何為四。一者如實空鏡。遠離一切心境界相。無法可
現。非覺照義故。二者因熏習鏡。謂如實不空。一切世
間境界。悉於中現。不出不入。不失不壞。常住一心。以
一切法即真實性故。又一切染法所不能染。智體不
動。具足無漏。熏眾生故。三者法出離鏡。謂不空法。出
煩惱礙。智礙。離和合相。淳淨明故。四者緣熏習鏡。謂
依法出離故。徧照眾生之心。令修善根。隨念示現故。
次明性淨本覺之相。於中有二。一者總標。二者別
解。初中言與虗空等者。無所不徧故。猶如淨鏡者。
離垢現影故。四種義中。第一第三。依離垢義以況
淨鏡。第二第四。依現像義亦有淨義也。別解之中。
別顯四種。此中前二在於因性。其後二種在於果
地。前二種者。明空與智。如涅槃經言。佛性者第一
義空。第一義空名為智慧。智者見空及與不空。愚
者不見空與不空。乃至廣說。今此初中言遠離一
切心境界相者。即顯彼經第一義空也。無法可現
非覺照義者。是釋不見空與不空也。第二中言一
切世間境界悉於中現者。是釋彼經智慧者見空
及與不空。如彼經言。空者一切生死。不空者謂大
涅槃故此中但現生死境界。既現於鏡。故言不出。
而不染鏡。故曰不入。隨所現像。同本覺量。等虗空
界。徧三世際。故無念念之失。亦無滅盡之壞。故言
不失不壞常住一心等也。上來明其淨鏡之義。又
一切下。釋因熏習義也。第三中言出於二礙淳淨
明者。是明前說因熏習鏡出纏之時為法身也。第
四中言依法出離故徧照眾生心者。即彼本覺顯
現之時。等照物機。示現萬化。以之故言隨念示現。
此與前說不思議業有何異者。彼明應身始覺之
業。此顯本覺法身之用。隨起一化。有此二義。總說
雖然。於中分別者。若論始覺所起之門。隨緣相屬
而得利益。由其根本隨染本覺。從來相關有親疏
故。論其本覺所顯之門。普益機熟不簡相屬。由其
本來性淨本覺。等通一切無親疏故。廣覺義竟。
（別記）四種鏡中。第二因熏習者。此性功德。能作正
因。熏眾生心能起厭樂。及諸加行乃至佛果。言
因熏習。一切諸法悉於中現。故名為鏡。如華嚴
云。譬如深大海。珍寶不可盡。於中悉顯現。眾生
形類像。甚深因緣海。功德寶無盡。清淨法身中。
<pb n="188"/>
無像而不現。正謂此也。第四緣熏習者。始起圓
智。作增上緣。熏眾生心令起厭樂。及諸加行乃
至佛果。故名緣熏。此諸行德不離圓智。是彼智
影。故名為鏡。如佛地經說大圓鏡智能起一切
眾生諸善法影。此之謂也。餘二種鏡。義顯可知。
△次釋不覺。於中有三。先明根本不覺。次顯枝末不
覺。第三總結本末不覺。
所言不覺義者。謂不如實知真如法一故。不覺心起
而有其念。念無自相。不離本覺。猶如迷人。依方故迷。
若離於方。則無有迷。眾生亦爾。依覺故迷。若離覺性。
則無不覺。以有不覺妄想心故。能知名義。為說真覺。
若離不覺之心。則無真覺自相可說。
初中亦二。先明不覺依本覺立。後顯本覺亦待不
覺。初中有三。謂法。喻。合。初中言不如實知真如法
一故者。根本無明。猶如迷方也。不覺心起而有其
念者。業相動念。是如邪方。如離正東無別邪西。故
言念無自相不離本覺。喻合之文。文相可見也。次
明本覺亦待不覺。於中有二。初言以有不覺妄想
心者。無明所起妄想分別。由此妄想能知名義。故
有言說說於真覺。是明真覺之名待於妄想也。若
離不覺則無真覺自相可說者。是明所說真覺必
待不覺。若不相待。則無自相。待他而有。亦非自相。
自相既無。何有他相。是顯諸法無所得義。如下文
言。當知一切染法淨法皆悉相待。無有自相可說。
智度論云。若世諦如毫釐許有實者。第一義諦亦
應有實。此之謂也。
△此下廣顯枝末不覺。於中有二。先明細相。後顯麤
相。
復次依不覺故生三種相。與彼不覺相應不離。云何
為三。一者無明業相。以依不覺故心動。說名為業。覺
則不動。動則有苦。果不離因故。二者能見相。以依動
故能見。不動則無見。三者境界相。以依能見故境界
妄現。離見則無境界。
初中亦二。總標。別釋。初中言與彼不覺相應不離
者。本末相依。故曰相應。非如王數相應之義。此為
不相應染心故。
（別記）此中先三相是微細。猶在阿棃耶識位。後六
麤相。是餘七識。但望彼根本無明。皆是所起之
末。過名枝末不覺也。
別釋中言無明業相者。依無明動。名為業相故。起
動義是業義。故言心動說名為業也。覺則不動者。
舉對反顯。得始覺時。則無動念。是知今動。只由不
覺也。動則有苦者。如得寂靜。即是極樂。故今云動
即是苦也。業相是無苦。無明是無集。如是因果俱
時而有。故言果不離因故。然此業相雖有動念。而
是極細。能所未分。其本無明當知亦爾。如無想論
云。問。此識何相何境。答。相及境不可分別。一體無
異。問。若爾。云何知有。答。由事故知有此識。此識能
起一切煩惱業果報事。譬如無明常起。此無明可
欲分別不。若可分別。非謂無明。若不可分別。則應
非有。而是有非無。亦由欲瞋等事。知有無明。本識
亦爾。故此等文意。正約業相顯本識也。第二能見
相者。即是轉相。依前業相轉成能緣。故言以依動
能見。依性靜門則無能見。故言不動則無見也。反
顯能見要依動義。如是轉相雖有能緣。而未能顯
所緣境相。直是外向。非託境故。如攝論云。意識緣
三世。及非三世境。是則可知此識所緣境不可知
故。此言不可知者。以無可知境故。如說十二因緣
始不可知。此亦如是。是約轉相顯本識也。第三境
界相者。即是現相。依前轉相能現境界。故言能見
故境界妄現。如四卷經言。大慧。略說有三種識。廣
說有八相。何等為三。謂真識。現識。分別事識。譬如
明鏡持諸色像。現識處亦復如是。又下文言。譬如
<pb n="189"/>
藏識頓分別知。自心現身及身安立受用境界。
（別記）頓分別者。是能見相。自心及現等。是境界相。
瑜伽論中亦同此說。如是等文。是約後二相說。
此二雖有二分。不離業相。是唯量門。業相雖無
能所。含有二分。是唯二門。此三皆是異熟識攝。
但為業煩惱所惑義邊。不別業相動轉差別轉
相等異。是故總說為異熟識。為無明風所動義
邊。從細至麤動轉差別。是故細分立三種相。又
此三但為無明所動。故在第八。後六乃為境界
所動。故在七識。即由是義。故說七識一向生滅。
不同棃耶俱含二義也。
此論下文明現識云。所謂能現一切境界。猶如明
鏡現於色像。現識亦爾。以一切時任運而起常在
前故。如是等文。約於現相以顯本識。如是現相既
在本識。何況其本轉相業相。反在六七識中說乎。
以有境界緣故。復生六種相。云何為六。一者智相。依
於境界。心起分別。愛與不愛故。二者相續相。依於智
故。生其苦樂。覺心起念。相應不斷故。三者執取相。依
於相續。緣念境界。住持苦樂。心起著故。四者計名字
相。依於妄執。分別假名言相故。五者起業相。依於名
字。尋名取著。造種種業故。六者業繫苦相。以依業受
果。不自在故。
次明麤相。於中亦二。總標。別釋。初言以有境界緣
者。依前現識所現境故。起七識中六種麤相。是釋
經言境界風所動七識波浪轉之意也。
（別記）以有境界緣故生六相者。前細相中。依能見
現境界。非境界動能見。此後六相。為彼所現境
界所動。非此六種能現彼境。別義如是。通而言
之。彼亦還依自所現境。此還能作自所依境。今
此論中。宜就別門。故言有境界故生六種相。
次別釋中。初之一相。是第七識。次四相者。在生起
識。後一相者。彼所生果也。初言智相者。是第七識
麤中之始。始有慧數分別我塵。故名智相。如夫人
經言。於此六識及心法智。此七法剎那不住。此言
心法智者。慧數之謂也。若在善道。分別可愛法。計
我我所。在惡道時。分別不愛法。計我我所。故言依
於境界心起分別愛與不愛故也。具而言之。緣於
本識。計以為我。緣所現境。計為我所。而今此中就
其麤顯。故說依於境界心起。又此境界不離現識。
猶如影像不離鏡面。此第七識直爾內向計我我
所。而不別計心外有塵。故餘處說還緣彼識（別記云。但
就我執之境。故說緣識。除我所執境。故不說亦緣境界）。問。云何得知第七末
那。非但緣識。亦緣六塵。答。此有二證。一依比量。二
聖言量。言比量者。此意根必與意識同境。是立宗
也。不共所依故。是辨因也。諸是不共所依。必與能
依同境。如眼根等。是隨同品言也。或時不同境者。
必非不共所依。如次第滅意根等。是遠離言也。如
是宗因譬喻無過。故知意根亦緣六塵也。
（別記）若言此意與意識不必同緣者。亦可眼與眼
識不必同境。俱是不共所依故。眼等識根既不
得爾。無同類故。義不得成。若言此意非不共依
者。則無不共依識不應起。如眼識等。只是自教
相違過失。如佛經說。眼不壞故。眼識得生。乃至
意不壞故。意識得生。乃至廣說。又論說此不共
依。故知此意。但緣於識。不緣餘境。是義不成。
若依是義。能依意識緣意根時。所依意根亦對自
體。以有自證分故無過。亦緣自所相應心法。以無
能障法故得緣。諸心心所法皆證自體。是故不廢
同一所緣。此義唯不通於五識。依色根起不通利
故。但對色塵。非餘境故。
（別記）莊嚴論云。已說求染淨。次說求唯識。偈曰。能
取及所取。此二唯心光。貪光及信光。二光無二
法。釋曰。上半者。求唯識人應知能取所取唯是
<pb n="190"/>
心光。下半者。如是貪等煩惱光。及信等善法光。
如是二光。亦無染淨二法。何以故。不離心光別
有貪等信等染淨法故。以此文證。故知諸心數
法。亦為心光所照。故不離心光。以不離心光。故
即是心光也。如鏡中像。鏡光所照。是故此像不
離鏡光。以不離故。即是鏡光。當知此中道理亦
爾。然雖似影像。無別本法所不緣者。設有本法
心數。異影像心數者。則同一所緣之義不成故。
聖言量者有經有。金鼓經言。眼根受色。耳根分別
聲。乃至意根分別一切諸法。大乘意根。即是末那。
故知徧緣一切法也。又對法論十種分別中言。第
一相分別者。謂身所居處所受用義。彼復如其次
第。以諸色根器世界色等境界為相。第二相顯現
分別者。謂六識身及意。如前所說取相而顯現故。
此中五識。唯現色等五塵。意識及意。通現色根及
器世界色等境界。設使末那不緣色根器世界等。
則能現分別唯應取六識。而言及意。故知通緣也。
且置傍論。還釋本文。第二相續相者。是生起識。識
蘊。是麤分別。徧計諸法得長相續。又能起愛取。引
持過去諸行不斷。亦得潤生。能令未來果報相續。
依是義故名相續相。不同前說相續心也。依於智
者。依前智相為根所生故。所依是細。唯一捨受。能
依是麤。具起苦樂。故言生起苦樂也。又所依智相。
內緣而住。不計外塵。故是似眠。此相續識。徧計內
外。覺觀分別。如似覺悟。以之故言覺心起念。起念
即是法執分別。識蘊與此麤執相應。徧馳諸境。故
言相應不斷故也。第三執取相者。即是受蘊。以依
識蘊。分別違順。領納苦樂。故言依於相續乃至住
苦樂等也。第四計名字相者。即是想蘊。依前受蘊。
分別違順等名言相。故言依妄執乃至名言相故
也。第五起業相者。即是行蘊。依於想蘊所取名相。
而起思數造作善惡。故言依於名字乃至造種種
業故也。第六業繫苦相者。依前行蘊所造之業。而
受三有六趣苦果。故言依業受果不自在故也。
當知無明能生一切染法。以一切染法。皆是不覺相
故。
第三總結。如前所說六種麤相。依於現相所現境
起。三種細相。親依無明。如是六三。總攝諸染。是故
當知無明住地。能生一切染法根本。以諸染相雖
有麤細。而皆不覺諸法實相。不覺之相是無明氣。
故言一切染法皆是不覺相故。
第二依義別解有三分內。第一略明功能。第二廣
顯體相。如是二分竟在於前。
復次覺與不覺有二種相。云何為二。一者同相。二者
異相。言同相者。譬如種種瓦器。皆同微塵性相。如是
無漏無明種種業幻。皆同真如性相。是故脩多羅中。
依於此真如義故。說一切眾生本來常住入於涅槃。
菩提之法。非可修相。非可作相。畢竟無得。亦無色相
可見。而有見色相者。唯是隨染業幻所作。非是智色
不空之性。以智相無可見故。言異相者。如種種瓦器。
各各不同。如是無漏無明。隨染幻差別。性染幻差別
故。
第三明同異相。此中有三。總標。列名。次第辨相。辨
相之中。先明同相。於中有三。一者引喻。二者合喻。
三者引證。第二中言無漏者。本覺始覺也。無明者。
本末不覺也。此二皆有業用顯現。而非定有。故名
業幻。第三中言本來常住入於涅槃菩提法者。如
大品經言。以是智慧。斷一切結使。入無餘涅槃。元
是世俗法。非第一義。何以故。空中無有滅。亦無使
滅者。諸法畢竟空。即是涅槃故。又言。何義故為菩
提。空義。是菩提義。如義。法性義。實際義。是菩提義。
復次諸法實相。不誑不異。是菩提義故。當知此中
約於性淨菩提。本來清淨涅槃。故諸眾生本來入
<pb n="191"/>
也。非可修相者。無因行故。非可作相者。無果起故。
畢竟無得者。以無能得者。無得時無得處故。亦無
以下。猶是經文。而非此中所證之要。但是一處相
續之文。是故相從引之而已。明異相中。先喻。後合。
合中言隨染幻差別者。是無漏法。性染幻差別者。
是無明法。何者。本末無明。違平等性。是故其性自
有差別。諸無漏法。順平等性。直置其性。應無差別。
但隨染法差別之相。故說無漏有差別耳。謂對業
識等染法差別。故說本覺恒沙性德。又對治此諸
法差別。故成始覺萬德差別（別記云。是故無漏。但隨彼染而有差別。不
由自性有差別也。然如是染淨。皆是相待。非無顯現。而非
是有。是故通名幻差別也。
上來廣釋立義分中是心生滅竟在於前。
△此下第二釋其因緣。於中有二。先明生滅依因緣
義。後顯所依因緣體相。
△初中亦二。總標。別釋。
復次生滅因緣者。所謂眾生依心。意。意識轉故。
初中言因緣者。阿棃耶心體變作諸法。是生滅因。
根本無明熏動心體。是生滅緣。又復無明住地諸
染根本起諸生滅。故說為因。六塵境界能動七識
波浪生滅。是生滅緣。依是二義以顯因緣。諸生滅
相聚集而生。故名眾生。而無別體。唯依心體。故言
依心。即是棃耶自相心也。能依眾生。是意意識。以
之故言意意識轉。
△以下別釋。於中有三。先釋依心。次釋意轉。後釋意
識轉。
此義云何。以依阿黎耶識。說有無明。
初中言阿棃耶識者。是上說心即是生滅之因。說
有無明者。在棃耶識即是生滅之緣。欲明依此因
緣意意識轉。故言以依阿棃耶識說有無明。上總
標中略標其因。是故但言依心。此別釋中具顯因
緣。故說亦依棃耶識內所有無明也（別記云。當知無明住地。非
七識攝。亦非為彼所熏種子）。
不覺而起。能見。能現。能取境界。起念相續。故說為意
此意復有五種名。云何為五。一者名為業識。謂無明
力不覺心動故。二者名為轉識。依於動心能見相故。
三者名為現識。所謂能現一切境界。猶如明鏡現於
色像。現識亦爾。隨其五塵對至即現。無有前後。以一
切時任運而起常在前故。四者名為智識。謂分別染
淨法故。五者名為相續識。以念相應不斷故。住持過
去無量世等善惡之業令不失故。復能成熟現在未
來苦樂等報無差違故。能令現在已經之事。忽然而
念。未來之事。不覺妄慮。是故三界虗偽。唯心所作。離
心則無六塵境界。此義云何。以一切法。皆從心起。妄
念而生。一切分別。即分別自心。心不見心。無相可得。
當知世間一切境界。皆依眾生無明妄心而得住持。
是故一切法。如鏡中像。無體可得。唯心虗妄。以心生
則種種法生。心滅則種種法滅故。
次釋意轉。於中有三。一者略明意轉。二者廣顯轉
相。三者結成依心之義。初中即明五種識相。不覺
而起者。所依心體。由無明熏。舉體起動。即是業識
也。言能見者。即彼心體轉成能見。是為轉識。言能
現者。即彼心體復成能現。即是現識。能取境界者。
能取現識所現境界。是為智識。起念相續者。於所
取境起諸麤念。是相續識。依此五義次第轉成。能
對諸境而生意識。故說此五以為意也（別記云。此中第五。猶
是意識。而約生後義。通入意中攝）。此意以下。第二廣明。於中有二。
總標。別釋。別釋中言無明力者。舉所依緣。不覺心
動者。釋其業義。起動之義是業義故。轉識中言依
於動心能見相故者。依前業識之動。轉成能見之
相。然轉識有二。若就無明所動轉成能見者。是在
本識。如其境界所動轉成能見者。是謂七識。此中
轉相。約初義也（別記云。又有處說。諸是能見。通名轉識。則通八識）。現識中
<pb n="192"/>
言能現一切境界者。依前轉識之見。復起能現之
用。如上文言以依能見故境界妄現。當知現識依
於轉識。非能見用即是能現。是故前言能見能現。
次喻。後合。合中言五塵者。且舉麤顯以合色像。實
論通現一切境故。以一切時任運而起常在前故
者。非如第六七識有時斷滅故。以是文證。當知是
三皆在本識之內別用也。
（別記）三現相者。猶是上三相中境界相。但此中為
明離轉識無別境相。故舉能現明所現境。言猶
如明鏡現色相者。如四卷經云。大慧。略說有三
種識。廣說有八相。何等為三。謂真識。現識。及分
別事識。譬如明鏡持諸色像。現識處現亦復如
是。又此文中說現義云。以一切時任運而起常
在前故。當知現識定在第八。其業識等與此作
本。其相彌細。如何強將置七識中。其可乎。言隨
其五塵對至即現者。隨所起相皆不離見。唯於
能見鏡中而現。故言對至即現。就實而言。亦現
法塵。且約麤顯略舉之耳。問。此識境界寬狹云
何。此論中但說五塵。楞伽經云。阿棃耶識分別
現境。自身資生器世間等。一時而知。非是前後。
瑜伽論說。阿賴耶識由於二種所緣境轉。一由
了別內執受者。謂能了別徧計所執自性妄執
習氣及諸色根根所依處。此於有色界。若在無
色。唯有習氣執受了別。二由了別外無分別器
相者。謂能了別依止緣內執受阿棃耶識故。於
一切時無有間斷器世間相。譬如燈𦦨生時。內
執膏炷。外發光明。如是阿棃耶識。緣內執受境。
緣外器相。生起道理。應知亦爾。中邊論云。是識
所取四種境界。謂塵根我及識所攝。實無體相。
所取既無。能取亂識。亦復是無。若依中邊論及
楞伽經。則習氣等非此識境。若依瑜伽論。聲塵
及七種識等非其所緣。依此論說。現根及識等。
亦非此識所現境界。如是相違。云何和會。答。此
非相違。何以故。不以言唯緣如此法故。不言餘
法非境界故。問。雖無相違。而有不同。不同之意。
可得而聞乎。答。不同之意。各有道理。如中邊論。
欲明現起諸法。皆是本識所現。離識之外更無
別法。是故唯說現行諸法。習氣種子。其相不顯。
與識無異。是故不說。瑜伽論等。為顯諸相無有
離見自相續者。故除心心法以外。諸餘相續之
法。說為此識所了別。諸心之法。離塵不立。其義
自顯。故不別說。諸餘論顯沒之意準之可知。不
可偏執一隅。以謗通法之說也。
第四智識者。是第七識上六相內初之智相。義如
前說。愛非愛果。名染淨法。分別彼法。計我我所。故
言分別染淨法也。第五相續識者。即是意識上六
相中名相續相。以念相應不斷故者。法執相應。得
長相續。此約自體不斷以釋相續義也。住持以下。
約其功能釋相續義。此識能起愛取煩惱。故能引
持過去無明所發諸行。令成堪任來果之有。故言
住持乃至不失故。又復能起潤生煩惱。能使業果
續生不絕。故言成就無差違故。如是三世因果流
轉不絕。功在意識。以是義故名相續識。次言念已
經事慮未來事者。顯此識用麤顯分別。不同智識
微細分別。是知此識唯在意識。不同上說相續心
也。是故以下。第三結明依心之義。於中有二。先略。
後廣。初言是故者。是前所說五種識等依心而成。
以是義故。三界諸法唯心所作。如十地經言。佛子。
三界但一心作。此之謂也。此義云何以下廣釋。於
中有二。先明諸法不無而非是有。後顯諸法不有
而非都無。初中言以一切法皆從心起妄念而生
者。是明諸法不無顯現也。一切分別即分別自心
心不見心無相可得者。是明諸法非有之義。如十
<pb n="193"/>
卷經言。身資生住持。若如夢中生。應有二種心。而
心無二相。如刀不自割。指亦不自指。如心不自見。
其事亦如是。解云。若如夢中所見諸事。如是所見
是實有者。則有能見所見二相。而其夢中實無二
法。三界諸心皆如此夢。離心之外無可分別。故言
一切分別即分別自心。而就自心不能自見。如刀
指等。故言心不見心。既無他可見。亦不能自見。所
見無故。能見不成。能所二相皆無所得。故言無相
可得也。此中釋難會通新古。如別記中塵分別也。
（別記）如彼偈云。非他非因緣。分別分別事。五法及
二心。寂靜無如是。問。如集量論說。諸心心法。皆
證自體。是名現量。若不爾者。如不曾見。不應憶
念。此中經說。云不自見。如是相違。云何會通。答。
此有異意。欲不相違。何者。此經論意。欲明離見
分外無別相分。相分現無所見。亦不可說即此
見分反見見分。非二用故。外向起故。故以刀指
為同法喻。集量論意。雖其見分不能自見。而有
自證分用。能證見分之體。以用有異故。向內起
故。故以燈𦦨為同法喻。由是義故。不相違背。又
復此經論中為顯實相故。就非有義說無自見。
集量論主為立假名故。依非無義說有自證。然
假名不動實相。實相不壞假名。不壞不動。有何
相違。如此中說離見無相。故見不見相。而餘處
說相分非見分。故見能見相分。如是相違。何不
致怪。當知如前亦不相壞。又說為顯假有。故說
有相有見。為顯假無。故說無相無見。假有不當
於有。故不動於無。假無不當於無。故不壞於有。
不壞於有。故宛然而有。不動於無。故宛然而無。
如是甚深因緣道理。蕭焉靡據。蕩然無礙。豈容
違諍於其間哉。
當知以下。次明非有而不無義。初言當知世間乃
至無體可得唯心虗妄者。是明非有。次言以心生
則法生以下。顯其非無。依無明力不覺心動。乃至
能現一切境等。故言心生則種種法生也。若無明
心滅境界隨滅。諸分別識皆得滅盡。故言心滅則
種種法滅。非約剎那以明生滅也。廣釋意竟。
復次言意識者。即此相續識。依諸凡夫取著轉深。計
我我所。種種妄執。隨事攀緣。分別六塵。名為意識。亦
名分離識。又復說名分別事識。此識依見愛煩惱增
長義故。
次釋意識。意識即是先相續識。但就法執分別相
應生後義門。則說為意。約其能起見愛煩惱從前
生門。說名意識。故言意識者即此相續乃至分別
六塵名為意識。此論就其一意識義。故不別出眼
等五識。故說意識分別六塵。亦名分離識者。依於
六根別取六塵。非如末那不依別根。故名分離。又
能分別去來內外種種事相。故復說名分別事識。
依見愛煩惱增長義故者。是釋分別事識之義。以
依見修煩惱所增長。故能分別種種事也。上六相
內受想行蘊相從入此意識中攝。上來廣明生滅
依因緣義竟。

大乘起信論疏記會本卷三

<sarticle>大乘起信論疏記會本卷四</sarticle>
馬鳴菩薩　造　論
梁天竺三藏　真諦　譯
唐海東沙門　元曉　疏（并別記）
△此下第二重顯所依因緣體相。於中有二。一者略
明因緣甚深。二者廣顯因緣差別。
依無明熏習所起識者。非凡夫能知。亦非二乘智慧
所覺。謂依菩薩從初正信發心觀察。若證法身。得少
分知。乃至菩薩究竟地。不能盡知。唯佛窮了。何以故。
<pb n="194"/>
是心從本已來。自性清淨而有無明。為無明所染。有
其染心。雖有染心。而常恒不變。是故此義唯佛能知。
初中有三。先標甚深。次釋。後結。初中言無明熏習
所起識者。牒上所說依阿棃耶識說有無明不覺
而起等也。非餘能知唯佛窮了者。標甚深也。
（別記）若此心體一向生滅直是染心。則非難了。又
若一向常住唯是淨心。亦非難知。設使體實淨
而相似染者。亦可易解。如其識體動而空性靜
者。有何難了。而今此心體淨而體染。心動而心
靜。染淨無二。動靜莫別。無二無別。而亦非一。如
是之絕。故難可知。
何以故下。次釋深義。從本已來自性清淨而無明
所染有其染心者。是明淨而恒染。雖有染心而常
恒不變者。是明動而常靜。由是道理。甚深難測。如
夫人經言。自性清淨心。難可了知。彼心為煩惱所
染。亦難可了知。楞伽經言。以如來藏是清淨相。客
塵煩惱垢染不淨。我依此義。為勝鬘夫人及餘菩
薩等。說如來藏阿棃耶識共七識生。名轉滅相。大
慧。如來藏阿梨耶識境界。我今與汝及諸菩薩甚
深智者。能了分別此二種法。諸餘聲聞辟支佛及
外道等執著名字者。不能了知如是二法。是故此
義唯佛能知者。第三結甚深也。
△以下第二廣顯因緣差別。於中有六。一明心性因
之體相。二顯無明緣之體相。三明染心諸緣差別。
四顯無明治斷位地。五釋相應不相應義。六辨智
礙煩惱礙義。
所謂心性常無念故。名為不變。
初中釋上雖有染心而常不變之義。雖舉體動而
本來寂靜。故言心性常無念也。
以不達一法界故。心不相應。忽然念起。名為無明。
第二中言心不相應者。明此無明最極微細。未有
能所王數差別。故言心不相應。唯此為本。無別染
法能細於此在其前者。以是義故說忽然起。如本
業經言。四住地前更無法起。故名無始無明住地。
是明其前無別為始。唯此為本。故言無始。猶是此
論忽然義也。此約細麤相依之門說為無前。亦言
忽然起。非約時節以說忽然起。此無明相。如二障
章廣分別也。是釋上言自性清淨而有無明所染
有其染心之句。
（別記）但除染心從麤至細。能令根本無明隨有漸
捨漸輟之義。為是義故。無明治斷在後方說。
染心者有六種。云何為六。一者執相應染。依二乘解
脫。及信相應地遠離故。二者不斷相應染。依信相應
地修學方便。漸漸能捨。得淨心地究竟離故。三者分
別智相應染。依具戒地漸離。乃至無相方便地究竟
離故。四者現色不相應染。依色自在地能離故。五者
能見心不相應染。依心自在地能離故。六者根本業
不相應染。依菩薩盡地。得入如來地能離故。
第三明染心諸緣差別。於中有二。總標。別釋。別釋
之中。兼顯治斷。此中六染。即上意識并五種意。但
前明依因而起義故。從細至麤而說次第。今欲兼
顯治斷位故。從麤至細而說次第。第一執相應染
者。即是意識。見愛煩惱所增長義。麤分別執而相
應故。若二乘人至羅漢位。見修煩惱究竟離故。若
論菩薩。十解以上能遠離故。此言信相應地者。在
十解位。信根成就。無有退失。名信相應。如仁王經
言。伏忍聖胎三十人。十信十止十堅心。當知此中。
十向名堅。十行名止。十信解名信。入此位時。已得
人空。見修煩惱不得現行。故名為離。當知此論上
下所明。約現起以說治斷也。
（別記）不論種子。是故與餘經所說治斷位地亦有
懸殊。不可致怪。
第二不斷相應染者。五種意中之相續識。法執相
<pb n="195"/>
應相續生起。不斷即是相續異名。從十解位。修唯
識觀尋思方便。乃至初地證三無性。法執分別不
得現行。故言得淨心地究竟離故也。第三分別智
相應染者。五種意中第四智識。七地以還。二智起
時。不得現行。出觀緣事。任運心時。亦得現行。故言
漸離。七地以上長時入觀。故此末那永不現行。故
言無相方便地究竟離。此第七地。於無相觀有加
行有功用。故名無相方便地也。
（別記）此義如解深密經說。論其種子。至金剛心方
乃頓斷。如集論中之所廣說。上來三染。行相是
麤。具三等義。故名相應。
第四現色不相應染者。五種意中第三現識。如明
鏡中現色像。故名現色不相應染。色自在地。是第
八地。此地已得淨土自在。穢土麤色不能得現。故
說能離也。第五能見心不相應染者。是五意內第
二轉識。依於動心成能見故。心自在地。是第九地。
此地已得四無礙智。有礙能緣不得現起。故說能
離也。第六根本業不相應染者。是五意內第一業
識。依無明力不覺心動故。菩薩盡地者。是第十地。
其無垢地屬此地故。就實論之。第十地中亦有微
細轉相現相。但隨地相說漸離耳。如下文言。依於
業識。乃至菩薩究竟地。心所見者。名為報身。若離
業識。則無見相。當知業識未盡之時。能見能現亦
未盡也。
不了一法界義者。從信相應地觀察學斷。入淨心地
隨分得離。乃至如來地能究竟離故。
第四明無明治斷。然無明住地有二種義。若論作
得住地門者。初地以上能得漸斷。若就生得住地
門者。唯佛菩提智所能斷。今此論中不分生作。合
說此二通名無明。故言入淨心地隨分得離。乃至
如來地能究竟離也。
言相應義者。謂心念法異。依染淨差別。而知相緣相
同故。不相應義者。謂即心不覺。常無別異。不同知相
緣相故。
第五明相應不相應義。六種染中。前三染是相應。
後三染及無明是不相應。相應中言心念法異者。
心法之名也。迦旃延論中。名為心及心所念法也。
依染淨差別者。分別染淨諸法見慢愛等差別也。
知相同者。能知相同。緣相同者。所緣相同也。此中
依三等義以說相應。謂心念法異者是體等義。謂
諸煩惱數。各有一體。皆無第二故。知相同者是知
等義。緣相同者是緣等義。彼前三染。具此三義。俱
時而有。故名相應。問。瑜伽論說。諸心心法。同一所
緣。不同一行相。一時俱有。一一而轉。今此中說知
相亦同。如是相違。云何和會。答。二義俱有。故不相
違。何者。如我見是見性之行。其我愛者愛性之行。
如是行別。名不同一行。而見愛等皆作我解。依如
是義名知相同。是故二說不相違也。不相應中言
即心不覺常無別異者。是明無體等義。離心無別
數法差別故。既無體等。餘二何寄。故無同知同緣
之義。故言不同知相緣相。此中不者。無之謂也。問。
瑜伽論說。阿棃耶識。五數相應。緣二種境。即此論
中現色不相應染。何故此中說不相應。答。此論之
意。約煩惱數差別轉義。說名相應。現識之中。無煩
惱數。依是義故。名不相應。彼新論意。約徧行數。故
說相應。由是道理。亦不相違也。
又染心義者。名為煩惱礙。能障真如根本智故。無明
義者。名為智礙。能障世間自然業智故。此義云何。以
依染心。能見能現。妄取境界。違平等性故。以一切法
常靜。無有起相。無明不覺。妄與法違。故不能得隨順
世間一切境界種種知故。
第六明二礙義。顯了門中名為二障。隱密門內名
為二礙。此義具如二障章說。今此文中說隱密門。
<pb n="196"/>
於中有二。初分二礙。此義以下。釋其所以。初中言
染心義者。是顯六種染心也。根本智者。是照寂慧
違寂靜故。名煩惱礙也。無明義者。根本無明。世間
業智者。是後得智。無明昏迷無所分別。故違世間
分別之智。依如是義。名為智礙。釋所以中。正顯是
義。以依染心能見能現妄取境界者。略舉轉識現
識智識。違平等性者。違根本智能所平等。是釋煩
惱礙義也。以一切法常靜無有起相者。是舉無明
所迷法性。無明不覺妄與法違故者。是顯無明迷
法性義。故不能得乃至種知者。正明違於世間智
義也。
（別記）然二障之義。略有二門。一二乘通障。十使煩
惱能使流轉。障涅槃果。名煩惱障。菩薩別障。法
執等惑。迷所知境。障菩提果。名所知障。此門如
餘經論所說。二一切動念取相等心。違如理智
寂靜之性。名煩惱礙。根本無明昏迷不覺。違如
量智覺察之用。名為智礙。今此論中約後門義。
故說六種染心名煩惱礙。無明住地名為智礙。
然以相當。無明應障理智。染心障於量智。何不
爾者。未必爾故。未必之意。如論自說。
上來第二廣釋生滅因緣義竟。
△第三廣上立義分中生滅之相。於中有二。先明生
滅麤細之相。後顯麤細生滅之義。
復次分別生滅相者有二種。云何為二。一者麤。與心
相應故。二者細。與心不相應故。又麤中之麤。凡夫境
界。麤中之細。及細中之麤。菩薩境界。細中之細。是佛
境界。
初中亦二。一者正明麤細。二者對人分別。初中亦
二。總標。別解。別解中言一者麤與心相應故者。六
種染中。前之三染。是心相應。其相麤顯。經中說名
為相生滅也。二者細與心不相應故者。後三染心。
是不相應。無心心法麤顯之相。其體微細。恒流不
絕。經中說名相續生滅也。如十卷經云。識有二種
滅。何等為二。一者相滅。二相續滅。生住亦如是。四
卷經云。諸識有二種生住滅。所謂流注生及相生。
滅亦如是。經中直出二種名字。不別顯相。故今論
主約於相應不相應義。以辨二種麤細相也。對人
分別中。麤中之麤者。謂前三中初二是也。麤中之
細者。即此三中後一是也。以前中初二俱在意識。
行相是麤。故凡夫所知也。前中後一是第七識。行
相不麤。非凡所了也。後中初二能現能見。能所差
別。故菩薩所知。最後一者。能所未分。故唯佛能了
也。
此二種生滅。依於無明熏習而有。所謂依因依緣。依
因者。不覺義故。依緣者。妄作境界義故。若因滅。則緣
滅。因滅故。不相應心滅。緣滅故。相應心滅。問曰。若心
滅者。云何相續。若相續者。云何說究竟滅。答曰。所言
滅者。唯心相滅。非心體滅。如風依水而有動相。若水
滅者。則風相斷絕。無所依止。以水不滅。風相相續。唯
風滅故。動相隨滅。非是水滅。無明亦爾。依心體而動。
若心體滅。則眾生斷絕。無所依止。以體不滅。心得相
續。唯癡滅故。心相隨滅。非心智滅。
第二明生滅義。於中有二。先明生緣。後顯滅義。初
中亦二。先明通緣。後顯別因。通而言之。麤細二識。
皆依無明住地而起。故言二種生滅。依於無明熏
習而有。別而言之。依無明因故。不相應心生。依境
界緣故。相應心得起。故言依因者不覺義故。依緣
者妄作境界義故（別記云。不覺義者。根本無明也。妄作境者。現識所現境也）。若
具義說。各有二因。如四卷經云。大慧。不思議熏。及
不思議變。是現識因。取種種塵。及無始妄想熏。是
分別事識因。解云。不思議熏者。謂無明能熏真如。
不可熏處而能熏故。故名不可思議熏也。不思議
變者。所謂真如受無明熏。不可變異而變異故。故
<pb n="197"/>
名不思議變。此熏及變甚微且隱。故所起現識行
相微細。於中亦有轉識業識。然舉麤兼細。故但名
現識也。取種種塵者。現識所取種種境界。能動心
海起七識浪故。無始妄想熏者。即彼現識名為妄
想。從本以來未曾離想。故名無始妄想。如上文言。
以從本來未曾離念。故名無始無明。此中妄想當
知亦爾。如十卷經云。阿棃耶識知名識相。所有體
相。如虗空中有毛輪住。不淨智所行境界。由是道
理故是妄想。彼種種塵及此妄想。熏於自相心海
令起七識波浪。妄想及塵。麤而且顯。故其所起分
別事識。行相麤顯。成相應心也。欲明現識因不思
議熏故得生。依不思議變故得住。分別事識緣種
種塵故得生。依妄想熏故得住。今此論中但取生
緣。故細中唯說無明熏。麤中單舉境界緣也。
（別記）又四卷經。大慧。若覆彼真識種種不實諸虗
妄滅。則一切根識滅。是名相滅。相續滅者。相續
所因滅。則相續滅。所從滅及所緣滅。則相續滅。
所以者何。是其所依故。依者謂無始妄想熏。緣
者謂自心見等識境妄想。此經就通相門。故作
是說。論約別義。故如前說也。若汎論生因緣諸
識。各有四種因緣。如十卷經云。有四因緣眼識
生。何等為四。一者不覺自內身取境界故。二者
無始世來虗妄分別色境界熏習執著戲論故。
三者識自性體如是故。四者樂見種種色相故。
四卷經云。四因緣故眼識轉。謂自心現攝受不
覺。無始虗偽過色習氣計著。識性自性。欲見種
種色相。是名四種因緣水流處。藏識轉識浪生。
言自心現攝受不覺者。是明根本無明因。其色
麤相。現識所現。不在識外。自心所攝故。言不覺
者。無明不覺色塵非外。故能生眼識令取為外。
是為初因。言無始虗偽乃至計著者。是顯無始
妄想熏習因。謂現識本來取著色塵。由此習氣。
能生眼識令取色塵也。言識性者。是顯自類因。
由前眼識自性分別。由此熏習。後生眼識如前
自性也。言欲見種種色相者。是顯名言熏習因。
謂前眼識能見色相。意識緣此能見眼識。意言
分別取著欲見也。如說眼識。其餘諸識準之可
知。
若因滅下。次顯滅義。於中有二。一者直明。問曰以
下。往復除疑。始中言若因滅則緣滅者。隨於何位
得對治時。無明因滅境界隨滅也。因滅故不相應
心滅者。三種不相應心親依無明因生。故無明滅
時亦隨滅也。緣滅故相應心滅者。三種相應染心
親依境界緣起。故境界滅時亦隨滅也。依是始終
起盡道理。以明二種生滅之義。非約剎那生滅義
也。此下第二往復除疑。先問。後答。問中言若心滅
者云何相續者。對外道說而作是問。如十卷經云。
若阿棃耶識滅者。不異外道斷見戲論。諸外道說。
離諸境界。相續識滅。相續識滅已。即滅諸識。大慧。
若相續識滅者。無始世來諸識應滅。此意正明諸
外道說。如生無想天。入無想定時。離諸境界。相續
識滅。根本滅故。末亦隨滅也。如來破云。若彼眾生
入無想時。眾生之本相續識滅者。六七識等種子
隨滅。不應從彼還起諸識。而從彼出還起諸識。當
知入無想時。其相續識不滅。如是破也。今此論中
依此而問。若入無想定滅盡定時。心體滅者。云何
還續。故言若心滅者云何相續也。若入彼時心體
不滅還相續者。此相續相何由永滅。故言云何說
究竟滅也。答中有三。謂法喻合。初法中所言滅者。
如入無想等時。說諸識滅者。但滅麤識之相。非滅
阿棃耶心體。故言唯心相滅。又復上說因滅故不
相應心滅者。但說心中業相等滅。非謂自相心體
滅也。喻中別顯此二滅義。如風依水而有動相者。
<pb n="198"/>
喻無明風依心而動也。若水滅者則風斷絕無所
依止。以水不滅風相相續者。喻於入無想等之時。
心體不滅。故諸識相續也。是答初問也。唯風滅故
動相隨滅者。到佛地時無明永滅。故業相等動亦
隨滅盡。而其自相心體不滅。故言非是水滅也。是
答後問明究竟滅。合中次第合前二義。非心智滅
者。神解之性名為心智。如上文云智性不壞。是明
自相不滅義也。餘文可知。問。此識自相。為當一向
染緣所起。為當亦有不從緣義。若是一向染緣所
起。染法盡時自相應滅。如其自相不從染緣故不
滅者。則自然有。又若使自相亦滅同斷見者。是則
自相不滅還同常見。答。或有說者。棃耶心體是異
熟法。但為業惑之所辨生。是故業惑盡時。本識都
盡。然於佛果。亦有福慧二行所惑大圓鏡智相應
淨識。而於二處心義是同。以是義說心至佛果耳。
或有說者。自相心體。舉體為彼無明所起。而是動
靜令起。非謂辨無令有。是故此心之動。因無明起。
名為業相。此動之心。本自為心。亦為自相。自相義
門不由無明。然即此無明所動之心。亦有自類相
生之義。故無自然之過。而有不滅之義。無明盡時
動相隨滅。心隨始覺還歸本源。或有說者。二師所
說皆有道理。皆依聖典之所說故。初師所說得瑜
伽意（別記云。依顯了門）。後師義者得起信意（別記云。依隱密門）。而
亦不可如言取義。所以然者。若如初說而取義者。
即是法我執。若如後說而取義者。是謂人我見。又
若執初義。墮於斷見。執後義者。即墮常見。當知二
義皆不可說。雖不可說而亦可說。以雖非然而非
不然故。
廣釋生滅門內有二分中。初正廣釋竟在於前。
△此下第二因言重明。何者。如上文言。此識有二種
義。能攝一切法生一切法。然其攝義前已廣說。能
生之義猶未分明。是故此下廣顯是義。文中有五。
一者舉數總標。二者依數列名。三者總明熏習之
義。四者別顯熏習之相。第五明盡不盡義。
復次有四種法熏習義故。染法淨法起不斷絕。云何
為四。一者淨法。名為真如。二者一切染因。名為無明。
三者妄心。名為業識。四者妄境界。所謂六塵。
舉數。列名。文相可知。
熏習義者。如世間衣服。實無於香。若人以香而熏習
故。則有香氣。此亦如是。真如淨法。實無於染。但以無
明而熏習故。則有染相。無明染法。實法淨業。但以真
如而熏習故。則有淨用。
第三之中。先喻。後合。合中言真如淨法者。是本覺
義。無明染法者。是不覺義。良由一識含此二義。更
互相熏。徧生染淨。此意正釋經本所說不思議熏
不思議變義也。問。攝大乘說。要具四義。方得受熏。
故言常法不能受熏。何故此中說熏真如。解云。熏
習之義有其二種。彼論且約可思議熏。故說常法
不受熏也。此論明其不可思議熏。故說無明熏真
如。真如熏無明。顯意不同。故不相違。然此文中生
滅門內性淨本覺說名真如。故有熏義。非謂真如
門中真如。以其真如門中不說能生義。
△以下第四別明。於中有二。先染。後淨。
云何熏習起染法不斷。所謂以依真如法故。有於無
明。以有無明染法因故。即熏習真如。以熏習故。則有
妄心。以有妄心。即熏習無明。不了真如法故。不覺念
起現妄境界。以有妄境界染法緣故。即熏習妄心。令
其念著。造種種業。受於一切身心等苦。此妄境界熏
習義則有二種。云何為二。一者增長念熏習。二者增
長取熏習。妄心熏習義有二種。云何為二。一者業識
根本熏習。能受阿羅漢辟支佛一切菩薩生滅苦故。
二者增長分別事識熏習。能受凡夫業繫苦故。無明
熏習義有二種。云何為二。一者根本熏習。以能成就
<pb n="199"/>
業識義故。二者所起見愛熏習。以能成就分別事識
義故。
染中亦二。先問。後答。答中有二。略明。廣顯。略中言
依真如法有無明者。是顯能熏所熏之體也。以有
無明熏習真如者。根本無明熏習義也。以熏習故
有妄心者。依無明熏有業識心也。以是妄心還熏
無明。增其不了。故成轉識及現識等。故言不覺念
起現妄境界（別記云。不覺念起。是轉相也。現妄境界。是現相也）。以是境界
還熏現識。故言熏習妄心也。令其念著者。起第七
識也。造種種業者。起意識也。受一切苦者。依業受
果也。次廣說中。廣前三義。從後而說。先明境界。增
長念者。以境界力增長事識中法執分別念也。增
長取者。增長四取煩惱障也。妄心熏習中。業識根
本熏習者。以此業識能熏無明。迷於無相。能起轉
相現相相續。彼三乘人出三界時。雖離事識分段
麤苦。猶受變易棃耶行苦。故言受三乘生滅苦也。
通而論之。無始來有。但為簡麤細二種熏習。故約
已離麤苦時說也。增長分別事識熏習者。在於凡
位說分段苦也。無明熏習中。根本熏習者。根本不
覺也。所起見愛熏習者。無明所起意識見愛。即是
枝末不覺義也。
（別記）言增長分別事識熏習者。所謂意識見愛煩
惱之所增長。故能受三界繫業之果。故言凡夫
業繫苦也。無明熏中言根本熏習者。謂根本無
明熏習真如。令其動念。是名業識。故言成就業
識義也。言所起見愛熏習者。根本無明所起見
愛。熏其意識。起麤分別。故言成就分別事識義
也。
云何熏習起淨法不斷。所謂以有真如法故。能熏習
無明。以熏習因緣力故。則令妄心厭生死苦。樂求涅
槃。以此妄心有厭求因緣故。即熏習真如。自信己性。
知心妄動。無前境界。修遠離法。以如實知無前境界
故。種種方便。起隨順行。不取不念。乃至久遠熏習力
故。無明則滅。以無明滅故。心無有起。以無起故。境界
隨滅。以因緣俱滅故。心相皆盡。名得涅槃。成自然業。
次明淨熏。於中有二。先問。後答。答中亦二。略明。廣
顯。略中先明真如熏習。次明妄心熏習。此中有五。
初言以此妄心乃至自信己性者。是明十信位中
信也。次言知心妄動無前境界修遠離法者。是顯
三賢位中修也。以如實知無前境界故者。是明初
地見道唯識觀之成也。種種以下乃至久遠熏習
力故。是顯十地修道位中修萬行也。無明即滅以
下。第五顯於果地證涅槃也。
妄心熏習義有二種。云何為二。一者分別事識熏習。
依諸凡夫二乘人等。厭生死苦。隨力所能。以漸趣向
無上道故。二者意熏習。謂諸菩薩發心勇猛。速趣涅
槃故。
次廣說中。先明妄熏。於中分別事識者。通而言之。
七識皆名分別事識。就強而說。但取意識。以分別
用強。通緣諸事故。今此文中就強而說。此識不知
諸塵唯識。故執心外實有境界。凡夫二乘雖有趣
向。而猶計有生死可厭。涅槃可欣。不異分別事識
之執。故名分別事識熏習。意熏習者。亦名業識熏
習。通而言之。五種之識皆名為意。義如上說。就本
而言。但取業識。以最微細。作諸識本。故於此中業
識名意。如是業識見相未分。然諸菩薩知心妄動
無別境界。解一切法唯是識量。捨前外執。順業識
義。故名業識熏習。亦名為意熏習。非謂無明所起
業識。即能發心修諸行也。
真如熏習義有二種。云何為二。一者自體相熏習。二
者用熏習。自體相熏習者。從無始世來。具無漏法。備
有不思議業。作境界之性。依此二義恒常熏習。以有
力故。能令眾生厭生死苦。樂求涅槃。自信己身有真
<pb n="200"/>
如法。發心修行。問曰。若如是義者。一切眾生悉有真
如。等皆熏習。云何有信無信。無量前後差別。皆應一
時自知有真如法。勤修方便。等入涅槃。答曰。真如本
一。而有無量無邊無明。從本已來。自性差別。厚薄不
同故。過恒沙等上煩惱。依無明起差別。我見愛染煩
惱。依無明起差別。如是一切煩惱。依於無明所起。前
後無量差別。唯如來能知故。又諸佛法有因有緣。因
緣具足。乃得成辦。如木中火性。是火正因。若無人知。
不假方便。能自燒木。無有是處。眾生亦爾。雖有正因。
熏習之力。若不遇諸佛菩薩善知識等以之為緣。能
自斷煩惱入涅槃者。則無是處。若雖有外緣之力。而
內淨法未有熏習力者。亦不能究竟厭生死苦樂求
涅槃。若因緣具足者。所謂自有熏習之力。又為諸佛
菩薩等慈悲願護故。能起厭苦之心。信有涅槃。修習
善根。以修善根成熟故。則值諸佛菩薩示教利喜。乃
能進趣向涅槃道。
真如熏習中有三。一者舉數總標。二者依數列名。
三者辨相。辨相中有二。一者別明。二者合釋。初別
明中。先明自體熏習。於中有二。一者直明。二者遣
疑。初中言具無漏法備有不思議業者。是在本覺
不空門也。作境界之性者。是就如實空門境說也。
依此本有境智之力。冥熏妄心。令起厭樂等也。問
曰以下。往復除疑。問意可知。答中有二。初約煩惱
厚薄明其不等。後舉遇緣參差顯其不等。初中言
過恒沙等上煩惱者。迷諸法門事中無知。此是所
知障所攝也。我見愛染煩惱者。此是煩惱障所攝
也。答意可知。又諸佛以下。明緣參差。有法喻合。文
相可見也。
用熏習者。即是眾生外緣之力。如是外緣有無量義。
略說二種。云何為二。一者差別緣。二者平等緣。差別
緣者。此人依於諸佛菩薩等。從初發意始求道時。乃
至得佛。於中若見若念。或為眷屬火母諸親。或為給
使。或為知友。或為怨家。或起四攝。乃至一切所作無
量行緣。以起大悲熏習之力。能令眾生增長善根。若
見若聞得利益故。此緣有二種。云何為二。一者近緣。
速得度故。二者遠緣。久遠得度故。是近遠二緣。分別
復有二種。云何為二。一者增長行緣。二者受道緣。平
等緣者。一切諸佛菩薩。皆願度脫一切眾生。自然熏
習恒常不捨。以同體智力故。隨應見聞而現作業。所
謂眾生依於三昧。乃得平等見諸佛故。
用熏習中。文亦有三。所謂總標。列名。辨相。第二列
名中差別緣者。為彼凡夫二乘分別事識熏習而
作緣也。能作緣者。十信以上乃至諸佛皆得作緣
也。平等緣者。為諸菩薩業識熏習而作緣也。能作
緣者。初地以上乃至諸佛。要依同體智力方作平
等緣故。第三辨相中。先明差別緣。於中有二。合明。
開釋。開釋中亦有二。先開近遠二緣。後開行解二
緣。增長行緣者。能起施戒等諸行故。受道緣者。起
聞思修而入道故。平等緣中有二。先明能作緣者。
所謂以下。釋平等義。依於三昧平等見者。十解以
上諸菩薩等。見佛報身無量相好。皆無有邊。離分
齊相。故言平等見諸佛也。若在散心。不能得見如
是相好離分齊相。以是故言依於三昧也。上來別
明體用熏習竟。
此體用熏習。分別復有二種。云何為二。一者未相應。
謂凡夫二乘初發意菩薩等。以意意識熏習。依信力
故而能修行。未得無分別心。與體相應故。未得自在
業修行。與用相應故。二者已相應。謂法身菩薩。得無
分別心。與諸佛智用相應。唯依法力自然修行。熏習
真如滅無明故。
第二合釋體用。於中有二。總標。別釋。別釋中。先明
未相應中。言意意識熏習者。凡夫二乘名意識熏
習。即是分別事識熏習。初發意菩薩等者。十解以
<pb n="201"/>
上名意熏習。即是業識熏習之義如前說也。
（別記）此中對彼法身菩薩。證法身時。離能見相。故
說地前菩薩名意熏習。以依業識有能見相故。
若依俗智見報佛義。則金剛已還皆有見相。通
名業識熏習。如下說也。
未得無分別心與體相應者。未得與諸佛法身之
體相應故。未得自在業與用相應故者。未得與佛
應化二身之用相應故。已相應中。法身菩薩者。十
地菩薩。得無分別心者。與體相應故。與諸佛智用
相應者。以有如量智故。自然修行者。八地以上無
功用故。因言重顯有五分中。第四別明二種熏習
竟在於前。
復次染法從無始已來。熏習不斷。乃至得佛。後則有
斷。淨法熏習。則無有斷。盡於未來。此義云何。以真如
法常熏習故。妄心則滅。法身顯現。起用熏習。故無有
斷。
此下第五明二種熏盡不盡義。欲明染熏違理而
起故有滅盡。淨法之熏順理而生。與理相應故無
滅盡。文相可知。
顯示正義分內正釋之中。大有二分。第一釋法章
門竟在於前。

大乘起信論疏記會本卷四

<sarticle>大乘起信論疏記會本卷五</sarticle>
馬鳴菩薩　造　論
梁天竺三藏　真諦　譯
唐海東沙門　元曉　疏（并別記）
△此下第二釋義章門。上立義中立二種義。所謂大
義及與乘義。今此文中。正釋大義。兼顯乘義。於中
有二。一者總釋體相二大。二者別解用大之義。
復次真如自體相者。一切凡夫聲聞緣覺菩薩諸佛。
無有增減。非前際生。非後際滅。畢竟常恒。從本已來。
性自滿足一切功德。所謂自體有大智慧光明義故。
徧照法界義故。真實識知義故。自性清淨心義故。常
樂我淨義故。清涼不變自在義故。具足如是過於恒
沙不離不斷不異不思議佛法。乃至滿足無有所少
義故。名為如來藏。亦名如來法身。問曰。上說真如其
體平等。離一切相。云何復說體有如是種種功德。答
曰。雖實有此諸功德義。而無差別之相。等同一味。唯
一真如。此義云何。以無分別。離分別相。是故無二。復
以何義得說差別。以依業識生滅相示。此云何示。以
一切法本來唯心。實無於念。而有妄心。不覺起念。見
諸境界。故說無明。心性不起。即是大智慧光明義故。
若心起見。則有不見之相。心性離見。即是徧照法界
義故。若心有動。非真識知。無有自性。非常非樂非我
非淨。熱惱衰變則不自在。乃至具有過恒沙等妄染
之義。對此義故。心性無動。則有過恒沙等諸淨功德
相義示現。若心有起。更見前法可念者。則有所少。如
是淨法無量功德。即是一心。更無所念。是故滿足。名
為法身如來之藏。
初中言自體相者。總牒體大相大之義也。次言一
切凡夫乃至諸佛無有增減畢竟常住者。是釋體
大。上立義中言一者體大。謂一切法真如平等不
增減故。次言從本以來性自滿足以下。釋相大義。
上言二者相大。謂如來藏具足無漏性功德故。文
中有二。一者直明性功德相。二者往復重顯所以。
問意可知。答中有二。總答。別顯。別顯之中。先明差
別之無二義。後顯無二之差別義。此中亦二。略標。
廣釋。略標中言。以依業識生滅相示者。生滅相內
有諸過患。但舉其本。故名業識。對此諸患。說諸功
德也。此云何示以下。別對眾過以顯德義。文相可
知。
<pb n="202"/>
△以下第二別釋用大之義。於中有二。總明。別釋。
復次真如用者。所謂諸佛如來。本在因地。發大慈悲。
修諸波羅蜜。攝化眾生。立大誓願。盡欲度脫等眾生
界。亦不限劫數。盡於未來。以取一切眾生如己身故。
而亦不取眾生相。此以何義。謂如實知一切眾生及
與己身。真如平等無別異故。以有如是大方便智。除
滅無明。見本法身。自然而有不思議業種種之用。即
與真如等徧一切處。又亦無有用相可得。何以故。謂
諸佛如來。唯是法身智相之身。第一義諦。無有世諦
境界。離於施作。但隨眾生見聞得益。故說為用。
初中亦二。一者對果舉因。二牒因顯果。初舉因中
亦有三句。先行。次願。後明方便。初言諸佛本在因
地乃至攝化眾生者。舉本行也。次言立大誓願乃
至盡於未來者。舉本願也。次言以取眾生乃至真
如平等者。是舉智悲大方便也。以有以下。第二顯
果。於中亦三。初言以有如是大方便智者。牒前因
也。次言除滅無明見本法身者。自利果也。自然以
下。正顯用相。此中三句。初言不思議業種種之用
者。明用甚深也。次言則與真如等徧一切處者。顯
用廣大也。又亦以下。明用無相而隨緣用。如攝論
言譬如摩尼天鼓無思成自事。此之謂也。總明用
竟。
此用有二種。云何為二。一者依分別事識。凡夫二乘
心所見者。名為應身。以不知轉識現故。見從外來。取
色分齊。不能盡知故。二者依於業識。謂諸菩薩從初
發意乃至菩薩究竟地心所見者。名為報身。身有無
量色。色有無量相。相有無量好。所住依果亦有無量。
種種莊嚴。隨所示現。即無有邊。不可窮盡。離分齊相。
隨其所應。常能住持。不毀不失。如是功德。皆因諸波
羅密等無漏行熏。及不思議熏之所成就。具足無量
樂相。故說為報身。又為凡夫所見者。是其麤色。隨於
六道各見不同。種種異類。非受樂相。故說為應身。復
次初發意菩薩等所見者。以深信真如法故。少分而
見。知彼色相莊嚴等事。無來無去。離於分齊。唯依心
現。不離真如。然此菩薩猶自分別。以未入法身位故。
若得淨心。所見微妙。其用轉勝。乃至菩薩地盡。見之
究竟。若離業識。則無見相。以諸佛法身。無有彼此色
相迭相見故。問曰。若諸佛法身離於色相者。云何能
現色相。答曰。即此法身是色體故。能現於色。所謂從
本已來。色心不二。以色性即智故。色體無形。說名智
身。以智性即色故。說名法身徧一切處。所現之色無
有分齊。隨心能示十方世界。無量菩薩。無量報身。無
量莊嚴。各各差別。皆無分齊。而不相妨。此非心識分
別能知。以真如自在用義故。
第二別釋。於中有三。總標。別解。往復除疑。別解中
亦有二。一者直顯別用。二者重牒分別。初中亦二。
先明應身。後顯報身。初中言依分別事識者。凡夫
二乘未知唯識。計有外塵。即是分別事識之義。今
見佛身。亦計心外。順意識義。故說依分別事識見。
此人不知依自轉識能現色相。故言不知轉識現
故見從外來。然其所見有分齊色。即無有邊離分
齊相。彼人唯取有分齊義。未解分齊則無有邊。故
言取色分齊不能盡知故也。報身中言依於業識
者。十解以上菩薩。能解唯心。無外塵義。順業識義
以見佛身。故言依於業識見也。然此菩薩知其分
齊即無分齊。故言隨所示現即無有邊乃至不毀
不失也。此無障礙不思議事。皆由六度深行之熏。
及與真如不思議熏之所成就。依是義故名為報
身。故言乃至具足無量樂相故說為報也。然此二
身。經論異說。同性經說。穢土成佛。名為化身。淨土
成道。名為報身。金鼓經說。三十二相八十種好等
相。名為應身。隨六道相所現之身。名為化身。依攝
論說。地前所見。名變化身。地上所見。名受用身。今
<pb n="203"/>
此論中。凡夫二乘所見六道差別之相。名為應身。
十解已上菩薩所見離分齊色。名為報身。所以如
是有不同者。法門無量。非唯一途。故隨所施設。皆
有道理。故攝論中為說在前散心所見有分齊相。
故屬化身。今此論中明此菩薩三昧所見離分齊
相。故屬報身。由是道理。故不相違也。又凡夫所見
以下。第二重牒分別。先明應身。文相可知。復次以
下。顯報身相。於中有二。先明地前所見。後顯地上
所見。初中言以深信真如法故少分而見者。如十
解中。依人空門。見真如理。是相似解。故名少分也。
若得淨心以下。顯地上所見。若離業識則無見相
者。要依業識。乃有轉相及與現相。故離業識。即無
見相也。問曰以下。往復除疑。文相可見。
顯示正義之內大分有二。第一正釋所立法義竟
在於前。
復次顯示從生滅門即入真如門。所謂推求五陰。色
之與心。六塵境界。畢竟無念。以心無形相。十方求之
終不可得。如人迷故。謂東為西。方實不轉。眾生亦爾。
無明迷故。謂心為念。心實不動。若能觀察知心無念。
即得隨順入真如門故。
第二開示從筌入旨之門。於中有三。總標。別釋。第
三總結。總標中推求五陰色之與心者。色陰名色。
餘四名心也。別釋之中。先釋色觀。摧折諸色乃至
極微。永不可得。離心之外無可念相。故言六塵畢
竟無念。非直心外無別色塵。於心求色亦不可得。
故言心無形相十方求之終不可得也。如人以下。
次觀心法。先喻。後合。合中言心實不動者。推求動
念已滅未生。中無所住。無所住故。即無有起。故知
心性實不動也。若能以下。第三總結。即得隨順者。
是方便觀。入真如門者。是正觀也。
△第二對治邪執。文亦有四。一者總標舉數。二者依
數列名。三者依名辨相。四者總顯究竟離執。
對治邪執者。一切邪執。皆依我見。若離於我。則無邪
執。是我見有二種。
初總標舉數。
云何為二。一者人我見。二者法我見。
第二列名中言人我見者。計有總相宰主之者。名
人我執。法我見者。計一切法各有體性。故名法執
法執即是二乘所起。此中人執。唯取佛法之內初
學大乘人之所起也。
人我見者。依諸凡夫說有五種。云何為五。一者聞脩
多羅說。如來法身。畢竟寂寞。猶如虗空。以不知為破
著故。即謂虗空是如來性。云何對治。明虗空相是其
妄法。體無不實。以對色故有。是可見相。令心生滅。以
一切色法。本來是心。實無外色。若無外色者。則無虗
空之相。所謂一切境界。唯心妄起故有。若心離於妄
動。則一切境界滅。唯一真心無所不徧。此謂如來廣
大性智究竟之義。非如虗空相故。二者聞脩多羅說。
世間諸法畢竟體空。乃至涅槃真如之法亦畢竟空。
從本已來自空。離一切相。以不知為破著故。即謂真
如涅槃之性唯是其空。云何對治。明真如法身自體
不空。具足無量性功德故。三者聞脩多羅說。如來之
藏無有增減。體備一切功德之法。以不解故。即謂如
來之藏有色心法自相差別。云何對治。以唯依真如
義說故。因生滅染義示現說差別故。四者聞脩多羅
說。一切世間生死染法。皆依如來藏而有。一切諸法
不離真如。以不解故。謂如來藏自體具有一切世間
生死等法。云何對治。以如來藏從本已來。唯有過恒
沙等諸淨功德。不離不斷。不異真如義故。以過恒沙
等煩惱染法。唯是妄有。性自本無。從無始世來未曾
與如來藏相應故。若如來藏體有妄法。而使證會永
息妄者。則無是處故。五者聞脩多羅說。依如來藏故
有生死。依如來藏故得涅槃。以不解故。謂眾生有始。
<pb n="204"/>
以見始故。復謂如來所得涅槃有其終盡。還作眾生。
云何對治。以如來藏無前際故。無明之相亦無有始。
若說三界外更有眾生始起者。即是外道經說。又如
來藏無有後際。諸佛所得涅槃與之相應。則無後際
故。
第三辨相中。先明人我見。於中有二。總標。別釋。別
釋之中。別顯五種。各有三句。初出起見之由。次明
執相。後顯對治。初執中言即謂虗空是如來性者。
計如來性同虗空相也。第二中言乃至涅槃真如
之法亦畢竟空者。如大品經云。乃至涅槃如幻如
夢。若當有法勝涅槃者。我說亦復如幻如夢故。第
三中言因生滅染義示現者。如上文言。以依業識
生滅相示。乃至廣說故。第四中言不離不斷等者。
如不增不減疏中廣說也。第五中言若說三界外
更有眾生始起者即是外道經說者。如仁王經之
所說故。上來五執。皆依法身如來藏等總相之主
而起執故。通名人執也。
法我見者。依二乘鈍根故。如來但為說人無我。以說
不究竟。見有五陰生滅之法。怖畏生死。妄取涅槃。云
何對治。以五陰法自性不生。則無有滅。本來涅槃故。
法我見中。亦有三句。初明起見之由。見有以下。次
顯執相。云何以下。顯其對治。文相可知。
復次究竟離妄執者。當知染法淨法皆悉相待。無有
自相可說。是故一切法從本已來。非色非心。非智非
識。非有非無。畢竟不可說相。而有言說者。當知如來
善巧方便。假以言說引導眾生。其旨趣者。皆為離念
歸於真如。以念一切法令心生滅。不入實智故。
第四究竟離執之義。於中有二。先明諸法離言道
理。後顯假說言教之意。文相可見。
△第三發趣分中有二。一者總標大意。二者別開分
別。
分別發趣道相者。謂一切諸佛所證之道。一切菩薩
發心修行趣向義故。
初中言一切諸佛所證之道者。是舉所趣之道。一
切菩薩以下。顯其能趣之行。欲明菩薩發心趣向
佛所證道。故言分別發趣道相也。
△以下第二別開分別。於中有三。一者舉數開章。二
者依數列名。三者依名辨相。
略說發心有三種。云何為三。一者信成就發心。二者
解行發心。三者證發心。
初文可知。第二中言信成就發心者。位在十住。兼
取十信。十信位中修習信心。信心成就。發決定心。
即入十住。故名信成就發心也。解行發心者。在十
迴向。兼取十行。十行位中。能解法空。隨順法界。修
六度行。六度行純熟。發迴向心。入向位故。言解行
發心也。證發心者。位在初地以上。乃至十地。依前
二重相似發心。證得法身發真心也。
△第三辨相。文中有三。如前次第說三心故。
△初發心內。亦有其三。一明信成就之行。二顯行成
發心之相。三歎發心所得功德。
信成就發心者。依何等人。修何等行。得信成就。堪能
發心。所謂依不定聚眾生。有熏習善根力故。信業果
報。能起十善。厭生死苦。欲求無上菩提。得值諸佛。親
承供養。修行信心。經一萬劫。信心成就故。諸佛菩薩
教令發心。或以大悲故。能自發心。或因正法欲滅。以
護法因緣。能自發心。如是信心成就得發心者。入正
定聚。畢竟不退。名住如來種中。正因相應。若有眾生
善根微少。久遠已來煩惱深厚。雖值於佛亦得供養。
然起人天種子。或起二乘種子。設有求大乘者。根則
不定。若進若退。或有供養諸佛未經一萬劫。於中遇
緣亦有發心。所謂見佛色相而發其心。或因供養眾
僧而發其心。或因二乘之人教令發心。或學他發心。
如是等發心。悉皆不定。遇惡因緣。或便退失墮二乘
<pb n="205"/>
地。
初中亦二。先問。後答。問中言依何等人者。是問能
修之人。修何等行者。問其所修之行。得信成就堪
能發心者。對發心果。問其行成也。答中有二。一者
正答所問。二者舉劣顯勝。正答之內。對前三問。初
言依不定聚眾生者。是答初問。顯能修人。分別三
聚。乃有多門。今此文中。直明菩薩十解以上。決定
不退。名正定聚。未入十信。不信因果。名邪定聚。此
二中間。趣道之人。發心欲求無上菩提。而心未決
或進或退。是謂十信。名不定聚。今依此人明所修
行也。有熏習以下。次答第二問。明不定人所修之
行。言有熏習善根力者。依如來藏內熏習力。復依
前世修善根力。故今得修信心等行也。言信業果
報能起十善者。起福分善也。厭生死苦求無上道
者。發道分心也。得值諸佛修行信心者。正明所修
道分善根。所謂修行十種信心。其相具如一道章
說也。逕一萬劫以下。答第三問。明其信心成就之
相。於中有二。一者舉時。以明信成發心之緣。二者
約聚。顯其發心所住之位。初中言至一萬劫信心
成就者。謂於十信逕十千劫。信心成就。即入十住
如本業經云。是信想菩薩。於十千劫行十戒法。當
入十住心。入初住位。解云。此中所入初住位者。謂
十住初發心住位。此位方得不退信心。是故亦名
信入十心。非謂十解以前十信。何以得知而其然
者。如仁王經云。習種姓有十心。已超二乘一切善
地。此習忍已前行十善菩薩。有退有進。猶如輕毛
隨風東西。雖以十千劫行十正道。發菩提心。乃當
入習忍位。以是文證。故得知也。經言十千。即此一
萬也。言佛菩薩教令發心等者。發心之緣。乃有眾
多。今略出其三種勝緣也。如是以下。顯其發心所
住之位。言信心成就乃至入正定聚者。即入十解
初發心住。以之故言畢竟不退也。即時正在習種
性位。故言名住如來種中也。其所修行隨順佛性。
是故亦言正因相應。上來正答前三問竟。若有以
下。舉劣顯勝。十信位內。有勝有劣。勝者如前進入
十住。劣者如此退墮二乘地。如攝大乘論云。諸菩
薩在十信位中。修大乘未堅固。多厭怖生死。慈悲
眾生心猶劣薄。喜欲捨大乘本願。修小乘道。故言
欲修行小乘。大意如是。文相可知。上來明信成之
行。
復次信成就發心者。發何等心。略說有三種。云何為
三。一者直心。正念真如法故。二者深心。樂集一切諸
善行故。三者大悲心。欲拔一切眾生苦故。問曰。上說
法界一相。佛體無二。何故不唯念真如。復假求學諸
善之行。答曰。譬如大摩尼寶。體性明淨。而有鑛穢之
垢。若人雖念寶性。不以方便種種磨治。終無得淨。如
是眾生真如之法體性空淨。而有無量煩惱染垢。若
人雖念真如。不以方便種種熏修。亦無得淨。以垢無
量徧一切法故。修一切善行以為對治。若人修行一
切善法。自然歸順真如法故。略說方便有四種。云何
為四。一者行根本方便。謂觀一切法自性無生。離於
妄見。不住生死。觀一切法因緣和合。業果不失。起於
大悲。修諸福德。攝化眾生。不住涅槃。以隨順法性無
住故。二者能止方便。謂慚愧悔過。能止一切惡法不
令增長。以隨順法性離諸過故。三者發起善根增長
方便。謂勤供養禮拜三寶。讚歎隨喜。勸請諸佛。以愛
敬三寶淳厚心故。信得增長。乃能志求無上之道。又
因佛法僧力所護故。能消業障。善根不退。以隨順法
性離癡障故。四者大願平等方便。所謂發願盡於未
來。化度一切眾生使無有餘。皆令究竟無餘涅槃。以
隨順法性無斷絕故。法性廣大。徧一切眾生。平等無
二。不念彼此。究竟寂滅故。
第二顯發心之相。於中有二。一者直明。二者往復
<pb n="206"/>
除疑。初中言直心者。是不曲義。若念真如。則心平
等。更無別[敲-高+止]。何有迴曲。故言正念真如法故。即是
二行之根本也。言深心者。是窮原義。若一善不備。
無由歸原。歸原之成。必具萬行。故言樂集一切諸
善行故。即是自利行之本也。大悲心者。是普濟義。
故言欲拔眾生苦故。即利他行之本也。發此三心。
無惡不離。無善不修。無一眾生所不度者。是名無
上菩提心也。問曰以下。往復除疑。問意可見。答中
有二。直答。重顯。初直答中。有喻。有合。略說以下。重
顯可知。
菩薩發是心故。則得少分見於法身。以見法身故。隨
其願力能現八種利益眾生。所謂從兜率天退。入胎。
住胎。出胎。出家。成道。轉法輪。入於涅槃。然是菩薩未
名法身。以其過去無量世來有漏之業未能決斷。隨
其所生與微苦相應。亦非業繫。以有大願自在力故。
如脩多羅中。或說有退墮惡趣者。非其實退。但為初
學菩薩未入正位而懈怠者恐怖。令彼勇猛故。又是
菩薩一發心後。遠離怯弱。畢竟不畏墮二乘地。若聞
無量無邊阿僧祇劫。勤苦難行乃得涅槃。亦不怯弱。
以信知一切法從本已來自涅槃故。
第三顯其發心功德。於中有四。初顯勝德。次明微
過。三通權教。四歎實行。初中二句。則得少分見法
身者。是明自利功德。十解菩薩。依人空門見於法
界。是相似見。故言少分也。隨其願力以下。顯利他
德。能現八種利益眾生者。如華嚴經歎十住初發
心住云。此發心菩薩。得如來一身無量身。悉於一
切世間示現成佛故。然是以下。顯其微過。如脩多
羅以下。第三會通權教。如本業經云。七住以前為
退分。若不值善知識者。若一劫乃至十劫。退菩提
心。如淨目天子。法才王子。舍利弗等。欲入第七住。
其間值惡知識因緣故。退入凡夫不善惡中。乃至
廣說。今釋此意但是權語。非實退也。又是菩薩以
下。第四歎其實行。永無怯弱。即成彼經是權非實
也。
解行發心者。當知轉勝。以是菩薩從初正信已來。於
第一阿僧祇劫將欲滿故。於真如法中。深解現前。所
修離相。以知法性體無慳貪故。隨順修行檀波羅密。
以知法性無染。離五欲過故。隨順修行尸波羅密。以
知法性無苦。離瞋惱故。隨順修行羼提波羅密。以知
法性無身心相。離懈怠故。隨順修行毗棃耶波羅密。
以知法性常定。體無亂故。隨順修行禪波羅密。以知
法性體明。離無明故。隨順修行般若波羅密。
第二解行發心中。言第一阿僧祇將欲滿故於真
如法深解現前者。十迴向位。得平等空。故於真如
深解現前也。地前一阿僧祇欲滿故也。是舉解行
所得發心。次言以知法性無慳貪故隨順修行檀
等行者。十行位中得法空故。能順法界修六度行。
是顯發心所依解行也。
△證發心中。在文有二。一者通約諸地明證發心。二
者別就十地顯成滿德。
證發心者。從淨心地。乃至菩薩究竟地。證何境界。所
謂真如。以依轉識說為境界。而此證者無有境界。唯
真如智。名為法身。是菩薩於一念頃。能至十方無餘
世界。供養諸佛。請轉法輪。唯為開導利益眾生。不依
文字。或示超地速成正覺。以為怯弱眾生故。或說我
於無量阿僧祇劫當成佛道。以為懈慢眾生故。能示
如是無數方便。不可思議。而實菩薩種性根等。發心
則等。所證亦等。無有超過之法。以一切菩薩皆經三
阿僧祇劫故。但隨眾生世界不同。所見所聞根欲性
異。故示所行亦有差別。又是菩薩發心相者。有三種
心微細之相。云何為三。一者真心。無分別故。二者方
便心。自然徧行利益眾生故。三者業識心。微細起滅
故。
<pb n="207"/>
初中有四。一標位地。二明證義。是菩薩以下。第三
歎德。發心相以下。第四顯相。第二中言以依轉識
說為境界者。轉識之相。是能見用。對此能見說為
境界。以此諸地所起證智。要依轉識而證真如。故
對所依假說境界。直就證智。即無能所。故言證者
無境界也。第四中言真心者。謂無分別智。方便心
者。是後得智。業識心者。二智所依阿棃耶識。就實
而言。亦有轉識及與現識。但今略舉根本細相。然
此業識非發心德。但為欲顯二智起時。有是微細
起滅之累。不同佛地純淨之德。所以合說為發心
相耳。
△以下第二別顯成滿功德。於中有二。一者直顯勝
德。二者往復除疑。
又是菩薩功德成滿。於色究竟處示一切世間最高
大身。謂以一念相應慧。無明頓盡。名一切種智。自然
而有不思議業。能現十方利益眾生。
初中言功德成滿者。謂第十地因行成滿也。色究
竟處示高大身。乃至名一切種智等者。若依十王
果報別門。十地菩薩第四禪王。在於色究竟天成
道。則是報佛他受用身。如十地經攝報果中云。九
地菩薩作大梵王。主二千世界。十地菩薩作魔醯
首羅天王。主三千世界。楞伽經言。譬如阿棃耶識。
頓分別自心現身器世界等。報佛如來亦復如是。
一時成就諸眾生界。置究竟天淨妙宮殿修行清
淨之處。又下頌言。欲界及無色。佛不彼成佛。色界
中上天。離欲中得道。
（別記）今釋此經意云。若論實受用身之義。徧於法
界無處不在。而言唯在彼天之身而成佛者。為
菩薩所現色相化受用身。非實報身唯在彼天。
為顯此義。故言界也（別記止此）。
梵網經云。爾時釋迦牟尼佛。在第四禪魔醯首羅
天王宮。與無量大梵天王不可說不可說菩薩眾。
說蓮華藏世界盧舍那佛所說心地法門品。是時
釋迦身放慧光。從此天王宮乃至蓮華臺藏世界。
是時釋迦牟尼佛。即擎接此世界大眾。至蓮華臺
藏世界百萬億紫金光明宮中。盧舍那佛坐百萬
蓮華赫赫光明座上。時釋迦佛及諸人眾一時禮
敬盧舍那佛。爾時盧舍那佛即大歡喜。是諸佛子
諦聽。善思修行。我已百萬阿僧祇劫修行心地以
之為因。初捨凡夫。成等正覺。為盧舍那。住蓮華藏
世界海。其臺周徧有千葉。一葉一世界。為千世界。
我化作為千釋迦。據千世界。復就千葉世界。復有
百億四天下。百億菩薩釋迦。坐百億菩提樹下。如
是千葉上佛。是吾化身。千百億釋迦。是千釋迦化
身。吾為本源。名為盧舍那。偈言。我今盧舍那。方坐
蓮華臺。乃至廣說。此等諸文。準釋可知。
問曰。虗空無邊故。世界無邊。世界無邊故。眾生無邊。
眾生無邊故。心行差別亦復無邊。如是境界。不可分
齊。難知難解。若無明斷無有心想。云何能了名一切
種智。答曰。一切境界。本來一心。離於想念。以眾生妄
見境界。故心有分齊。以妄起想念。不稱法性。故不能
決了。諸佛如來離於見想。無所不徧。心真實故。即是
諸法之性。自體顯照一切妄法。有大智用無量方便。
隨諸眾生所應得解。皆能開示種種法義。是故得名
一切種智。又問曰。若諸佛有自然業能現一切處利
益眾生者。一切眾生。若見其身。若覩神變。若聞其說。
無不得利。云何世間多不能見。答曰。諸佛如來法身
平等。徧一切處。無有作意故。而說自然。但依眾生心
現。眾生心者。猶如於鏡。鏡若有垢。色像不現。如是眾
生心若有垢。法身不現故。
第二遣疑。二番問答。即遣二疑。初答中有三。先立
道理。次舉非。後顯是。初中言一切境界本來一心
離於想念者。是立道理。謂一切境界。雖非有邊。而
<pb n="208"/>
非無邊。不出一心故。以非無邊故。可得盡了。而非
有邊故。非思量境。以之故言離想念也。第二舉非
中。言以眾生妄見境界故心有分齊等者。明有所
見故有所不見也。第三顯是中。言離於見想無所
不徧者。明無所見故無所不見也。言心真實故即
是諸法之性者。佛心離想。體一心原。離妄想故。名
心真實。體一心故。為諸法性。是則佛心為諸妄法
之體。一切妄法皆是佛心之相。相現於自體。自體
照其相。如是了知。有何為難。故言自體顯照一切
妄法。是謂無所見故無所不見之由也。次遣第二
疑。答中言鏡若有垢色像不現。如是眾生心若有
垢法身不現者。法身如本質。化身似影像。今據能
現之本質。故言法身不現。如攝大乘顯現甚深中
言。由失故尊不現。如月相於破器。釋曰。諸佛於世
間不顯現。而世間說諸佛身常住云何不顯現。譬
如於破器中水不得住。水不住故。於破器中實有
月不得顯現。如是諸眾生。無奢摩他輭滑相續。但
有過失相續。於彼實有諸佛亦不顯現。水譬奢摩
他輭滑性故。此二論文。同說佛現及不現義。然其
所喻少有不同。今此論中以鏡為喻有垢不現者。
約機而說。見佛機熟。說為無垢。有障未熟。名為有
垢。非謂煩惱現行。便名有垢不見。如善星比丘。及
調達等。煩惱心中能見佛故。攝大乘中破器為喻。
明有奢摩他乃得見佛者。是明過去修習念佛三
昧相續。乃於今世得見佛身。非謂今世要於定心
乃能見佛。以散亂心亦見佛故。如彌勒所問經論
中言。又經說諸禪為行處。是故得禪者。名為善行
諸行。此論中不必須禪乃初發心。所以者何。佛在
世時。無量眾生皆亦發心。不必有禪故。

大乘起信論疏記會本卷五

<sarticle>大乘起信論疏記會本卷六</sarticle>
馬鳴菩薩　造　論
梁天竺三藏　真諦　譯
唐海東沙門　元曉　疏
△第四修行信心分中有三。一者舉人略標大意。二
者就法廣辨行相。三者示其不退方便。
已說解釋分。次說修行信心分。是中依未入正定眾
生。故說修行信心。
初標大意。上說發趣道相中。言依不定聚眾生。今
此中言未入正定。當知亦是不定聚人。然不定聚
內。有劣有勝。勝者乘進。劣者可退。為彼勝人故說
發趣。所謂信成就發心。乃至證發心等。為令勝人
次第進趣故也。為其劣者故說修信。所謂四種信
心五門行等。為彼劣人信不退故也。若此劣人修
信成就者。還依發趣分中三種發心進趣。是故二
分所為有異。而其所趣道理無別也。
△以下第二廣釋。初發二問。後還兩答。
何等信心。云何修行。略說信心有四種。云何為四。一
者信根本。所謂樂念真如法故。二者信佛有無量功
德。常念親近供養恭敬。發起善根。願求一切智故。三
者信法有大利益。常念修行諸波羅密故。四者信僧
能正修行自利利他。常樂親近諸菩薩眾。求學如實
行故。
答信中言信根本者。真如之法。諸佛所歸。眾行之
原。故曰根本也。餘文可知。
△答修行中。在文有三。一舉數總標。二依數開門。三
依門別解。
修行有五門。能成此信。
初中言能成此信者。有信無行。即信不熟。不熟之
信。遇緣便退。故修五行以成四信也。
云何為五。一者施門。二者戒門。三者忍門。四者進門。
<pb n="209"/>
五者止觀門。
第二開門中。言止觀門者。六度之中。定慧合修。故
合此二為止觀門也。
△第三別解。作二分釋。前四略明。後一廣說。
云何修行施門。若見一切來求索者。所有財物隨力
施與。以自捨慳貪。令彼歡喜。若見厄難恐怖危逼。隨
己堪任。施與無畏。若有眾生來求法者。隨己能解。方
便為說。不應貪求名利恭敬。唯念自利利他。迴向菩
提故。云何修行戒門。所謂不殺不盜不婬。不兩舌不
惡口不妄言不綺語。遠離貪嫉欺詐諂曲瞋恚邪見。
若出家者。為折伏煩惱故。亦應遠離憒鬧。常處寂靜。
修習少欲知足頭陀等行。乃至小罪。心生怖畏。慚愧
改悔。不得輕於如來所制禁戒。當護譏嫌。不令眾生
妄起過罪故。云何修行忍門。所謂應忍他人之惱。心
不懷報。亦當忍於利衰毀譽稱譏苦樂等法故。云何
修行進門。所謂於諸善事。心不懈退。立志堅強。遠離
怯弱。當念過去久遠已來。虗受一切身心大苦。無有
利益。是故應勤修諸功德。自利利他。速離眾苦。復次
若人雖修行信心。以從先世來。多有重罪惡業障故。
為邪魔諸鬼之所惱亂。或為世間事務種種牽纏。或
為病苦所惱。有如是等眾多障礙。是故應當勇猛精
勤。晝夜六時。禮拜諸佛。誠心懺悔。勸請隨喜。迴向菩
提。常不體廢。得免諸障。善根增長故。
初中亦二。一者別明四種修行。復次若人以下。第
二示修行者除障方便。此第二中亦有二句。先明
所除障礙。後示能除方法。方法中言禮拜諸佛者。
此總明除諸障方便。如人負債依附於王。則於債
主無如之何。如是行人禮拜諸佛。諸佛所護。能脫
諸障也。懺悔以下。別除四障。四障是何。一者諸惡
業障。懺悔除滅。二者誹謗正法。勸請滅除。三者嫉
妒他勝。隨喜對治。四者樂著三有。迴向對治。由是
四障。能令行者不發諸行。不趣菩提。故修如是四
行對治。是義具如瑜伽論說。又此懺悔等四種法。
非直能除諸障亦乃功德無量。故言免諸障善根
增長。是義廣說。如金鼓經也。
△止觀門中。在文有二。一者略明。二者廣說。
云何修行止觀門。所言止者。謂止一切境界相。隨順
奢摩他觀義故。所言觀者。謂分別因緣生滅相。隨順
毗鉢。舍那觀義故。云何隨順。以此二義漸漸修習。不
相捨離。雙現前故。
初略中言謂止一切境界相者。先由分別作諸外
塵。今以覺慧破外塵相。塵相既止。無所分別。故名
為止也。次言分別生滅相者。依生滅門。觀察法相
故言分別。如瑜伽論菩薩地云。此中菩薩。即於諸
法無所分別。當知名止。若於諸法勝義理趣。及諸
無量安立理趣。世俗妙智。當知名觀。是知依真如
門。止諸境相。故無所分別。即成無分別智。依生滅
門。分別諸相。觀諸理趣。即成後得智也。隨順奢摩
他觀義。隨順毗鉢舍那觀義者。彼云奢摩他。此翻
云止。毗鉢舍那。此翻云觀。但今譯此論者。為別方
便及與正觀。故於正觀仍存彼語。若具存此語者。
應云隨順止觀義。及隨順觀觀義。欲顯止觀雙運
之時即是正觀。故言止觀及與觀觀。在方便時。止
諸塵相。能順正觀之止。故言隨順止觀。又能分別
因緣相故。能順正觀之觀。故言隨順觀觀。云何隨
順以下。正釋此義。漸漸修習者。是明能隨順之方
便。現在前者。是顯所隨順之正觀也。此中略明止
觀之義。隨相而論。定名為止。慧名為觀。就實而言。
定通止觀。慧亦如是。如瑜伽論聲聞地云。復次如
是心一境性。或是奢摩他品。或是毗鉢舍那品。若
於九種心住中心一境性。名奢摩他品。若於四種
慧行中心一境性。名毗鉢舍那品。云何名為九種
心住。謂有苾芻。令心內住。等住。安住。近住。調順。寂
<pb n="210"/>
靜。最極寂靜。專住一趣。及與等持。如是名為九種
心住。云何內住。謂從外一切所緣境界。攝錄其心。
繫在於內。不外散亂。故名內住。云何等住。謂即最
初所繫縛心。其性麤動。未能令其等徧住故。次即
於此所緣境界。以相續方便。澄淨方便。挫令微細。
徧攝令住。故名等住。云何安住。謂若此心雖復如
是內住等住。然由失念。於外散亂。還復攝錄安置
內境。故名安住。云何近住。謂彼先應如是如是親
近念住。由此念故。數數作意內住其心。不令此心
遠住於外。故名近住。云何調順。謂種種相。令心散
亂。所謂五塵三毒男女等相。故彼先應取彼諸相
為過患想。由如是想增上力故。於彼諸相折挫其
心不令流散。故名調順。云何寂靜。謂有種種欲恚
害等諸惡尋思。貪欲葢等諸隨煩惱。令心擾動。故
彼先應取彼諸法為過患想。由如是想增上力故。
於彼心不流散。故名寂靜。云何名為最極寂靜。謂
失念故。即彼二種暫現行時。隨所生起。然不忍受。
尋即反吐。故名最極寂靜。云何名為專住一趣。謂
有加行有功用無缺無間三摩地相續而住。故名
專住一趣。云何等持。謂數修數習數多修習為因
緣故。得無加行無功用任運轉道。故名等持。又如
是得奢摩他者。復即由是四種作意。方能修習毗
鉢舍那。故此亦是毗鉢舍那品。云何四種毗鉢舍
那。謂有苾芻依止內心奢摩他故。於諸法中能正
思擇。最極思擇。周徧尋思。周徧伺察。是名四種。云
何名為能正思擇。謂於淨行所緣境界。或於善巧
所緣境界。或於淨惑所緣境界。能正思擇盡所有
性。云何名為最極思擇。謂即於彼所緣境界。最極
思擇如所有性。云何名為周徧尋思。謂即於彼所
緣境界。由慧俱行。有分別作意。取彼相狀。周徧尋
思。云何名為周徧伺察。謂即於彼所緣境界。審諦
推求。周徧伺察。乃至廣說。尋此文意。乃說聲聞止
觀法門。然以此法趣大乘境。即為大乘止觀之行。
故其九種心住。四種慧行。不異前說。大乘境者。次
下文中當廣分別依文消息也。止觀之相。略義如
是。
△以下第二廣辨。於中有二。先明別修。後顯雙運。別
修之內。先止。後觀。先明止中。即有四段。一明修止
方法。二顯修止勝能。三辨魔事。四示利益。
若修止者。住於靜處。端坐正意。不依氣息。不依形色。
不依於空。不依地水火風。乃至不依見聞覺知。一切
諸想。隨念皆除。亦遣除想。以一切法本來無相。念念
不生。念念不滅。亦不得隨心外念境界。後以心除心。
心若馳散。即當攝來住於正念。是正念者。當知唯心。
無外境界。即復此心亦無自相。念念不可得。若從坐
起。去來進止。有所施作。於一切時。常念方便。隨順觀
察。久習淳熟。其心得住。以心住故。漸漸猛利。隨順得
入真如三昧。深伏煩惱。信心增長。速成不退。唯除疑
惑。不信。誹謗。重罪業障。我慢。懈怠。如是等人所不能
入。
初方法中。先明能入人。後簡不能者。初中言住靜
處者。是明緣具。具而言之。必具五緣。一者間居靜
處。謂住山林。若住聚落。必有喧動故。二者持戒清
淨。謂離業障。若不淨者。必須懺悔故。三者衣食具
足。四者得善知識。五者息諸緣務。今略舉初。故言
靜處。言端坐者。是明調身。言正意者。是顯調心。云
何調身。委悉而言。前安坐處。每令安穩。久久無妨。
次當正脚。若半跏坐。以左脚置右髀上。牽來近身。
令左脚指與右䏶齊。若欲全跏。即改上右脚必置
左髀上。次左脚置右䏶上。次解寬衣帶。不坐時落。
次當安手。以左手掌置右手上。累手相對。頓置左
脚上。牽來近身。當心而安。次當正身。前當搖動其
身。并諸支節。依七八反。如自按摩法。勿令手足差
<pb n="211"/>
異。正身端直。令肩骨相對。勿曲勿聳。次正頭頸。令
鼻與臍相對。不偏不邪。不仰不卑。平面正住。今總
略說。故言端坐也。云何調心者。末世行人。正願者
少。邪求者多。謂求名利。現寂靜儀。虗度歲月。無由
得定。離此邪求。故言正意。直欲定心與理相應。自
度度他至無上道。如是名為正意也。不依以下。正
明修止次第。顯示九種住心。初言不依氣息。乃至
不依見聞覺知者。是明第一內住之心。言氣息者。
數息觀境。言形色者。骨瑣等相。空地水等。皆是事
定所緣境界。見聞覺知。是舉散心所取六塵。於此
諸塵推求破壞。知唯自心。不復託緣。故言不依。不
依外塵。即是內住也。次言一切諸相隨念皆除者。
是明第二等住之心。前雖別破氣息等相。而是初
修。其心麤動。故破此塵。轉念餘境。次即於此一切
諸相。以相續方便澄淨方便。挫令微細。隨念皆除。
皆除馳想。即是等住也。次言亦遣除想者。是明第
三安住之心。前雖皆除外馳之想。而猶內存能除
之想。內想不滅。外想還生。是故於內不得安住。今
復遣此能除之想。由不存內。則能忘外。忘外而靜。
即是安住也。次言以一切法本來無相。念念不生
念念不滅者。是明第四近住之心。由先修習念住
力故。明知內外一切諸法。本來無有能想可想。推
其念念不生不滅。數數作意而不遠離。不遠離住。
即是近住也。次言亦不得隨心外念境界者。是明
第五調順之心。諸外塵相念心散亂。依前修習安
住近住。深知外塵有諸過患。即取彼相為過患想。
由是想力折挫其心令不外散。故名調順也。次言
後以心除心者。是明第六寂靜之心。諸分別惱令
心發動。依前調順。彌覺其患。即取此相為過患想。
由此想力轉除動心。動心不起。即是寂靜也。次言
心若馳散。乃至念念不可得者。是明第七最極寂
靜之心。於中有二。初言心若馳散即當攝來。乃至
唯心無外境界者。是明失念暫馳散外塵。而由念
力能不忍受也。次言即復此心亦無自相念念不
可得者。是明失念還存內心。而由修力尋即反吐
也。能於內外不受反吐。是故名為最極寂靜。次言
若從坐起去來。乃至淳熟其心得住者。是明第八
專住一趣。謂有加行有功用心。故言常念方便隨
順觀察也。無間無缺定心相續。故言久習淳熟其
心得住。即是專住一趣相也。次言以心住故漸漸
猛利。隨順得入真如三昧者。是明第九等持之心
由前淳熟修習力故。得無加行無功用心。遠離沈
浮。任運而住。故名等持。等持之心住真如相。故言
得入真如三昧。深伏煩惱信心增長速成不退者。
略顯真如三昧力用。由此進趣得入種性不退位
故。上來所說名能入者。唯除以下。簡不能者。修止
方法竟在於前。
復次依是三昧故。則知法界一相。謂一切諸佛法身
與眾生身平等無二。即名一行三昧。當知真如是三
昧根本。若人修行。漸漸能生無量三昧。
第二明修止勝能。是明依前真如三昧。能生一行
等諸三昧。所言一行三昧者。如文殊般若經言。云
何名一行三昧。佛言。法界一相。繫緣法界。是名一
行三昧。入一行三昧者。盡知恒沙諸佛法界無差
別相。阿難所聞佛法。得念總持辯才智慧。於聲聞
中雖為最勝。猶住量數。即有限礙。若得一行三昧。
諸經法門。一一分別。皆悉了知。決定無礙。晝夜常
說。智慧辯才終不斷絕。若比阿難多聞辯才。百千
等分不及其一。乃至廣說。真如三昧能生此等無
量三昧。故言真如是三昧根本也。修止勝能竟在
於前。
△以下第三明起魔事。於中有二。略明。廣釋。
或有眾生無善根力。則為諸魔外道鬼神之所惑亂。
<pb n="212"/>
若於坐中現形恐怖。或現端正男女等相。當念唯心。
境界則滅。終不為惱。
略中亦二。先明魔嬈。後示對治。初中言諸魔者。是
天魔也。鬼者。堆惕鬼也。神者。精媚神也。如是鬼神
嬈亂佛法。令墮邪道。故名外道。如是諸魔乃至鬼
神等。皆能變作三種五塵。破人善心。一者作可畏
事。文言坐中現形恐怖故。二者作可愛事。文言或
現端正男女故。三非違非順事。謂現平品五塵。動
亂行人之心。文言等相故。當念以下。次明對治。若
能思惟如前諸塵。唯是自心分別所作。自心之外。
無別塵相。能作是念。境相即滅。是明通遣諸魔鬼
神之法。別門而言。各有別法。謂治諸魔者。當誦大
乘諸治魔呪。咀念誦之。堆惕鬼者。或如蟲蝎。緣人
頭面。攢刺㿇㿇。或復擊攊人兩掖下。或乍抱持於
人。或言說音聲喧喧。及作諸獸之形。異相非一。來
惱行者。則應閉目一心憶而作如是言。我今識汝。
汝是此閻浮提中食火臭香偷臘吉支。即見汝喜。
汝破戒種。我今持戒。終不畏汝。若出家人。應誦戒
律。若在家人。應誦菩薩戒本。若誦三歸五戒等。鬼
便却行匍匐而出也。精媚神者。謂十二時狩。能變
化作種種形色。或作少男女相。或作老宿之形。及
可畏身等。非一眾多。惱亂行者。其欲惱人。各當其
時來。若其多於寅時來者。必是虎兕等。多於卯時
來者。必是兔獐等。乃至多於丑時來者。必是牛類
等。行者恒用此時。則知其狩精媚。說其名字呵責。
即當謝滅。此等皆如禪經廣說。上來略說魔事對
治。
或現天像。菩薩像。亦作如來像。相好具足。或說陀羅
尼。或說布施持戒忍辱精進禪定智慧。或說平等空
無相無願。無怨無親。無因無果。畢竟空寂。是真涅槃。
或令人知宿命過去之事。亦知未來之事。得他心智。
辯才無礙。能令眾生貪著世間名利之事。又令使人
數瞋數喜。性無常準。或多慈愛。多睡多病。其心懈怠。
或卒起精進。後便休廢。生於不信。多疑多慮。或捨本
勝行。更修雜業。若著世事種種牽纏。亦能使人得諸
三昧少分相似。皆是外道所得。非真三昧。或復令人
若一日若二日若三日乃至七日住於定中。得自然
香美飲食。身心適悅。不飢不渴。使人愛著。或亦令人
食無分齊。乍多乍少。顏色變異。以是義故。行者常應
智慧觀察。勿令此心墮於邪網。當勤正念。不取不著。
則能遠離是諸業障。應知外道所有三昧。皆不離見
愛我慢之心。貪著世間名利恭敬故。真如三昧者。不
住見相。不住得相。乃至出定。亦無懈慢。所有煩惱。漸
漸微薄。若諸凡夫不習此三昧法。得入如來種性。無
有是處。以修世間諸禪三昧。多起味著。依於我見。繫
屬三界。與外道共。若離善知識所護。則起外道見故。
第二廣釋。於中有三。一者廣顯魔事差別。以是義
故以下。第二明其對治。應知外道以下。第三簡別
真偽。初中即明五雙十事。一者現形說法為雙。二
者得通起辯為雙。謂從或令人以下。乃至名利之
事也。三者起惑作業為雙。謂又令使人以下。乃至
種種牽纏也。四者入定得禪為雙。謂從亦能使以
下。乃至使人愛著也。五者食差顏變為雙。文處可
見也。問。如見菩薩像等境界。或因宿世善根所發。
云何簡別。判其邪正。解云。實有是事。不可不慎。所
以然者。若見諸魔所為之相。謂是善相。悅心取著。
則因此邪僻。得病發狂。若得善根所發之境。謂是
魔事。心疑捨離。即退失善利。終無進趣。而其邪正
實難取別。故以三法驗之可知。何事為三。一以定
研磨。二依本修治。三智慧觀察。如經言。欲知真金。
三法試之。謂燒。打。磨。行人亦爾。難可別識。若欲別
之。亦須三試。一則當與共事。共事不知。當與久共
處。共處不知。智慧觀察。今藉此意以驗邪正。謂如
<pb n="213"/>
定中境相發時邪正難了者。應當深入定心。於彼
境中不取不捨。但平等定住。若是善根之所發者。
定力逾深。善根彌發。若魔所為。不久自壞。第二依
本修治者。且如本修不淨觀禪。今則依本修不淨
觀。若如是修境界增明者。則非偽也。若以本修治
漸漸壞滅者。當知是邪也。第三智慧觀察者。觀所
發相。推驗根原。不見生處。深知空寂。心不住著。邪
當自滅。正當自現。如燒真金。其光自若。是偽不爾。
此中定譬於磨。本猶於打。智慧觀察類以火燒。此
以三驗。邪正可知也。問。若魔能令我心得定。定之
邪正。如何簡別。解云。此處微細。甚難可知。且依先
賢之說。略示邪正之[敲-高+止]。依如前說九種心住門次
第修習。至第九時。覺其支體運運而動。當動之時。
即覺其身如雲如影。若有若無。或從上發。或從下
發。或從腰發。微微徧身。動觸發時。功德無量。略而
說之。有十種相。一靜定。二空虗。三光淨。四喜悅。五
猗樂。六善心生起。七知見明了。八無諸累縛。九其
心調柔。十境界現前。如是十法。與動俱生。若具分
別。則難可盡。此事既過。復有餘觸次第而發。言餘
觸者。略有八種。一動。二痒。三涼。四暖。五輕。六重。七
澀。八滑。然此八觸。未必具起。或有但發二三觸者。
發時亦無定次。然多初發動觸。此是依麤顯正定
相。次辨邪相。邪相略出十雙。一增減。二定亂。三空
有。四明闇。五憂喜。六苦樂。七善惡。八愚智。九脫縛。
十強柔。一增減者。如動觸發時。或身動手起。脚亦
隨動。外人見其兀兀如睡。或如著鬼。身手足紛動。
此為增相。若其動觸發時。若上若下。未及徧身。即
便壞滅。因此都失境界之相。坐時蕭索。無法持身。
此為減相。二定亂者。動觸發時。識心及身。為定所
縛。不得自在。或復因此便入邪定。乃至七日。此是
定過。若動觸發時。心意亂舉。緣餘異境。此為亂過
也。三空有者。觸發之時。都不見身。謂證空定。是為
空過。若觸發時。覺身堅實。猶如木石。是為有過也。
四明闇者。觸發之時。見外種種光色。乃至日月星
辰。是為明過。若觸發時。身心闇昧。如入闇室。是為
闇過也。五憂喜者。觸發之時。其心熱惱憔悴不悅。
是為憂失。若觸發時。心大踊悅。不能自安。是為喜
失也。六苦樂者。觸發之時。覺身支體處處痛惱。是
為苦失。若觸發時。知大快樂。貪著纏縛。是為樂失
也。七善惡者。觸發之時。念外散善。破壞三昧。是為
善失。若觸發時。無慚愧等諸惡心生。是惡失也。八
愚智者。觸發之時。心識迷惑。無所覺了。是為愚失。
若觸發時。知見明利。心生邪覺。是為智失也。九縛
脫者。或有五葢。及諸煩惱。覆障心識。是為縛失。或
謂證空得果。生增上慢。是為脫失也。十強柔者。觸
發之時。其身剛強。猶如瓦石。難可迴轉。是為強失。
若觸發時。心志輭弱。易可敗壞。猶如輭渥。不堪為
器。是為柔失也。此二十種邪定之法。隨其所發。若
不識別。心生愛著。因或失心狂亂。或哭或笑。或驚
漫走。或時自欲投巖赴火。或時得病。或因致死。又
復隨有如是發一邪法。若與九十五種外道鬼神
法中一鬼神法相應。而不覺者。即念彼道。行於彼
法。因此便入鬼神法門。鬼加其勢。或發諸邪定。及
諸辯才。知世吉凶。神通奇異。現希有事。感動眾人。
世人無知。但見異人。謂是賢聖。深心信伏。然其內
心專行鬼法。當知是人遠離聖道。身壞命終。墮三
惡趣。如九十六外道經廣說。行者若覺是等邪相。
應以前法驗而治之。然於其中亦有是非。何者。若
其邪定一向魔作者。用法治之。魔去之後。則都無
復毫釐禪法。若我得入正定之時魔入其中現諸
邪相者。用法却之。魔邪既滅。則我定心明淨。猶如
雲除日顯。若此等相雖似魔作。而用法治猶不去
者。當知因自罪障所發。則應勤修大乘懺悔。罪滅
<pb n="214"/>
之後定當自顯。此等障相甚微難別。欲求道者不
可不知。且止傍論。還釋本文。上來廣辨魔事差別。
以是已下。第二明治。言智慧觀察者。依自隨分所
有覺慧。觀諸魔事察而治之。若不觀察。即墮邪道。
故言勿令墮於邪網。此是如前三種驗中。正為第
三智慧觀察。言當勤正念不取不著者。總顯三中
前之二法。今於此中大乘止門。唯修理定。更無別
趣。故初定研。并依本修。更無別法。所以今說當依
本修大乘止門正念而住。不取不著者。邪不干正。
自然退沒。當知若心取著。則棄正而成邪。若不取
著。則因邪而顯正。是知邪正之分。要在著與不著。
不著之者。無障不離。故言遠離是諸業障也。應知
外道以下。第三簡其真偽。於中有二。初舉內外以
別邪正。先邪。後正。文相可知。若諸以下。次對理事
以簡真偽。於中初顯理定是真。行者要修真如三
昧。方入種性不退位中。除此更無能入之道。故言
不習無有是處。然種性之位有其二門。一十三住
門。初種性住。種性者。無始來有。非修所得。義出瑜
伽及地持論。二六種性門。初習種性。次性種性者。
位在三賢。因習所成。出本業經及仁王經。於中委
悉。如一道義中廣說也。今此中言如來種性者。說
第二門習種性位也。以修世間以下。次顯事定之
偽。謂不淨觀安那槃念等。皆名世間諸三昧也。若
人不依真如三昧。直修此等事三昧者。隨所入境。
不離取著。取著法者。必著於我。故屬三界。與外道
共也。如智度論云。諸法實相。其餘一切皆是魔事。
此之謂也。上來第三明魔事竟。
復次精勤專心修學此三昧者。現世當得十種利益。
云何為十。一者常為十方諸佛菩薩之所護念。二者
不為諸魔惡鬼所能恐怖。三者不為九十五種外道
鬼神之所惑亂。四者遠離誹謗甚深之法。重罪業障
漸漸微薄。五者滅一切疑諸惡覺觀。六者於如來境
界信得增長。七者遠離憂悔。於生死中勇猛不怯。八
者其心柔和。捨於憍慢。不為他人所惱。九者雖未得
定。於一切時一切境界處。則能減損煩惱。不樂世間。
十者若得三昧。不為外緣一切音聲之所驚動。
第四利益。後世利益。不可具陳。故今略示現在利
益。總標。別顯。文相可知。別明止門竟在於前。
復次若人唯修於止。則心沈沒。或起懈怠。不樂眾善。
遠離大悲。是故修觀。修習觀者。當觀一切世間有為
之法。無得久停。須臾變壞。一切心行。念念生滅。以是
故苦。應觀過去所念諸法。恍惚如夢。應觀現在所念
諸法。猶如電光。應觀未來所念諸法。猶如於雲忽爾
而起。應觀世間一切有身。悉皆不淨。種種穢汙。無一
可樂。如是當念一切眾生。從無始世來。皆因無明所
熏習故。令心生滅。已受一切身心大苦。現在即有無
量逼迫。未來所苦亦無分齊。難捨難離。而不覺知。眾
生如是。甚為可愍。作此思惟。即應勇猛立大誓願。願
令我心離分別故。徧於十方修行一切諸善功德。盡
其未來。以無量方便救拔一切苦惱眾生。令得涅槃
第一義樂。以起如是願故。於一切時一切處。所有眾
善。隨己堪能。不捨修學。心無懈怠。唯除坐時專念於
止。若餘一切。悉當觀察應作不應作。
第二明觀。於中有三。初明修觀之意。次顯修觀之
法。其第三者。總結勸修。第二之中。顯四種觀。一法
相觀。謂無常。苦。流轉。不淨。文相可知。如是當念以
下。第二明大悲觀。作是思惟以下。第三明誓願觀。
以起如是以下。第四明精進觀。依此四門。略示修
觀也。唯除坐時以下。第三總結勸修。上來第一別
明止觀。
若行若住。若臥若起。皆應止觀俱行。所謂雖念諸法
自性不生。而復即念因緣和合。善惡之業。苦樂等報。
不失不壞。雖念因緣善惡業報。而亦即念性不可得。
<pb n="215"/>
若修止者。對治凡夫住著世間。能捨二乘怯弱之見。
若修觀者。對治二乘不起大悲狹劣心過。遠離凡夫
不修善根。以此義故。是止觀二門共相助成。不相捨
離。若止觀不具。則無能入菩提之道。
第二合修。於中有三。一總標俱行。第二別明行相。
三者總結。第二之中。顯示二義。先明順理俱行止
觀。後顯對障俱行止觀。初中言雖念諸法自性不
生者。依非有門以修止行也。而復即念業果不失
者。依非無門以修觀行也。此順不動實際建立諸
法。故能不捨止行而修觀行。良由法雖非有而不
墮無故也。次言雖念善惡業報而即念性不可得
者。此順不壞假名而說實相。故能不廢觀行而入
止門。由其法雖不無而不常有故也。若修以下。對
障分別。若修止者。離二種過。一者正除凡夫住著
之執。遣彼所著人法相故。二者兼治二乘怯弱之
見。見有五陰怖畏苦故。若修觀者。亦離二過。一者
正除二乘狹劣之心。普觀眾生起大悲故。二者兼
治凡夫懈怠之意。不觀無常懈怠發趣故。以是義
故以下。第三總結俱行。一則順理無偏必須俱行。
二即並對二障必應雙遣。以是二義不相捨離。故
言共相助成等也。止觀二行既必相成。如鳥兩翼。
似車二輪。二輪不具。即無運載之能。一翼若闕。何
有翔空之勢。故言止觀不具。則無能入菩提之道
也。
修行信心分中有三。一者舉人略標大意。二者就
法廣辨行相。此之二段竟在於前。
復次眾生初學是法。欲求正信。其心怯弱。以住於此
娑婆世界。自畏不能常值諸佛。親承供養。懼謂信心
難可成就。意欲退者。當知如來有勝方便。攝護信心。
謂以專意念佛因緣。隨願得生他方佛土。常見於佛。
永離惡道。如脩多羅說。若人專念西方極樂世界阿
彌陀佛。所修善根迴向願求生彼世界。即得往生。常
見佛故。終無有退。若觀彼佛真如法身。常勤修習。畢
竟得生住正定故。
第三示修行者不退方便。於中有二。先明初學者
畏退墮。後示不退轉之方便。此中有三。一者明佛
有勝方便。二者別出脩多羅說。若觀以下。第三釋
經所說意趣。若觀法身畢竟得生者。欲明十解以
上菩薩。得少分見真如法身。是故能得畢竟往生。
如上信成就發心中言以得少分見法身故。此約
相似見也。又復初地已上菩薩。證見彼佛真如法
身。以之故言畢竟得生。如楞伽經歎龍樹菩薩云。
證得歡喜地。往生安樂國故。此中論意約上輩人
明畢竟生。非謂未見法身不得往生也。住正定者。
通論有三。一者見道以上方名正定。約無漏道為
正定故。二者十解以上名為正定。住不退位為正
定故。三者九品往生皆名正定。依勝緣力得不退
故。於中委悉。如無量壽料簡中說。
△第五勸修分。中在文有六。
已說修行信心分。次說勸修利益分。如是摩訶衍諸
佛祕藏。我已總說。
第一總結前說。
若有眾生欲於如來甚深境界得生正信。遠離誹謗。
入大乘道。當持此論。思量修習。究竟能至無上之道。
若人聞是法已。不生怯弱。當知此人定紹佛種。必為
諸佛之所授記。
第二舉益勸修。文中有二。先正勸修。究竟以下。示
其勝利。此中二句。初示所得果勝。後明能修人勝。
假使有人能化三千大千世界滿中眾生令行十善。
不如有人於一食頃正思此法。過前功德不可為喻。
復次若人受持此論。觀察修行。若一日一夜。所有功
德。無量無邊。不可得說。假令十方一切諸佛。各於無
量無邊阿僧祇劫。歎其功德亦不能盡。何以故。謂法
<pb n="216"/>
性功德無有盡故。此人功德亦復如是無有邊際。
第三信受福勝。文中有二。先明一食之頃正思福
勝。後顯一日一夜修行。功德無邊。
其有眾生於此論中毀謗不信。所獲罪報。經無量劫
受大苦惱。是故眾生但應仰信。不應誹謗。以深自害。
亦害他人。斷絕一切三寶之種。以一切如來皆依此
法得涅槃故。一切菩薩因之修行入佛智故。
第四毀謗罪重。文中有四。先明毀謗罪重。是故以
下。第二試勸。以深以下。第三釋罪重意。一切如來
以下。第四轉釋斷三寶種之意。
當知過去菩薩已依此法得成淨信。現在菩薩今依
此法得成淨信。未來菩薩當依此法得成淨信。
第五引證。
是故眾生應勤修學。
第六結勸。
一部之論有三分中。正辨論宗竟在於前。
 諸佛甚深廣大義  我今隨分總持說 
 迴此功德如法性  普利一切眾生界 
末後一頌。第三總結。於中上半。結前五分。下之二
句。迴向六道。

大乘起信論疏記會本卷六（終）
起信論別記（二卷）　　　新羅　元曉撰
會入于起信論疏

<article id="n759">起信論同異集</article>

No. 759
<sarticle>大乘起信論同異略集本
（全述起信唯識二論同異耳）</sarticle>

青丘沙門見登之補
夫龍出於河則八卦宣其象麟傷於澤則十翼彰其
用時歷三古業資九土況乎如來圓音振於十方百
八之廣詰泯一心之圖菩薩妙智照於五印十五之
幽致開二門之城於茲真主天慧寫貝葉於竹素魏
象丘龍著注記於券疏續傳有准奚裁頑襟余幸生
東隅僅遇遺法本論十一投於鐘山僧統年次十七
纔預出塵之真自爾以來恭事資習寄志此論祈通
誓達象觸之迷彌篤野馬之情增[鬱-山+止]葢此一生強不
植操觚之因何世幸見傳燈之聖聊卛愚靈略集古
迹為備私志不好流通庶幾同趣之賢埀以改作付
之燕石傳之夜光云爾。
將集二論同異略述八門一建立真理同異門二建
立真智同異門三建立八識同異門四建立唯識同
異門五建立熏習同異門六建立三身同異門七建
立執障同異門八建立位行同異門。
第一建立真理同異門者唯識論中但明二空所顯
真如是凝然常雖為諸法之性而非隨緣變然則唯
明不變真如未說隨緣真如故不許真如為所熏亦
為能熏論能所熏各四義中委簡之矣若廢詮談旨
亦一味平等非有非無然非如兔角無亦非如牛角
有但諸名言不及說為非有非無耳若許真性空者
俗諦亦無真俗竝無是名惡取空故護法論師與清
辨菩薩深諍論矣故掌珍云真性有為空如幻緣生
故無為無有實不起似空華唯識論云有依似比量
撥無此識及諸法等大乘基云其空比量有有法一
分不極成過故名似比量唯識燈云真性之中既無
言說取何有為以為有法故名有法不極成案云四
重二諦中第四廢詮談旨之真名為真性既有為無
為一味平等非有非無名第四真然而如何真性之
中更言有為耶我不許此故若一分不極成此則所
別差別他一分不極成過耳餘諸過失具如別處故
<pb n="217"/>
護法論師非有非無之有名為真如清辨菩薩非有
非無之空名為真性今此起信論中諸法之總體諸
法之中實無障礙之道名一心法界是一心法界非
靜非動非理非事以非靜故舉體動是名心生滅門
以非動故舉體寂靜是名心真如門是故論云依一
心法有二種門一心真如門二心生滅門此二種門
各攝一切法等案云此則心真如門一味通體名不
變真如此是同於唯識所說矣心生滅門自體本覺
是名隨緣真如是則異於唯識論宗矣所以起信論
中許真如為所熏亦為能熏熏習同異門中委引文
明矣又其心真如門中亦有異義絕言真如同於廢
詮談旨之真依言真如之中亦有二義一如實空二
如實不空真如案云真如之中無染淨之差別故名
如實空雖無染淨之差別而具恒沙性德故名如實
不空然如實不空不異實空之如實不空故護法論
師說非有非無之有為真如理亦得意矣以如實空
不異不空之如實空故清辨菩薩說非有非無之無
以為真性亦得意耳如塔上細下闊以諍論耳以不
知真如真實空之義故說其真如以為實有亦以不
知真如真實不空之義故亦說真如為畢竟空所以
論下文破二執中委破此迷故彼云二者聞修多羅
說世間諸法畢竟體空乃至涅槃真如之法亦畢竟
空從本來自空離一切相以不知為破著故即謂真
如涅槃之性唯是其空如何對治明真如法身自體
不空具足無量性功德故三者聞修多羅說如來之
藏無有增減體備一切功德之法以不解故即謂如
來之藏有色心法自相差別云何對治以唯依真如
義說故因生滅染義示現說差別故案云總而論之
其真如理有二種義所謂遮與表義也然遮即表故
說真如之理具性功德是即不有之有是為如實不
空之義護法之宗且寄此義矣表即遮故說真如之
性無差別德是即即有之空是為如實空之義清辨
之宗且寄此義矣由此二論師言雖似諍論而意非
諍論各互相破以成真如二義耳故大佛頂首楞嚴
經第五頌云。
 真性有為空  緣生故如幻  無為無有實 
 不起如空華 
案云掌珍比量是如來說也豈護法菩薩不知此經
文為諍論哉故馬鳴之宗破此二執會以為宗也由
斯等義華嚴香象和此諍論故其三性同異章云問
若由依他有二義故前代諸論師各述一義融攝依
他不相違者何故后代諸論師如清辨等各執一義
互相破耶答此乃相成非相破也何者為末代有情
根機漸鈍聞說依他是其有義不違彼是不異空之
有故即執以為如謂之有是故清辨等破依他有令
至於無至畢竟無方乃得彼依他之有若不至此徹
底性空即不得成依他之有是故為成有故破於有
也又彼有情聞說依他畢竟性空不達彼是不異有
之空故即執以為如謂之空是故護法等破彼謂空
以存幻有幻有立故方乃得彼不異有之空以若有
滅非真空故是為成空故破於空也以色即是空清
辨義立空即是色護法義存二義鎔融舉體全攝若
無后代論師以二理交徹全體相奪無得得顯甚深
緣起依他性法是故相破返相成也案云此且約依
他性述其和會就其真如空不空義亦復如是故即
下文云真如是有義以不空義故真如是空義以離
相故等廣說矣故說真如理雖異於二宗而全不遮
是起信論宗矣問不變真如與隨緣真如云何異耶
答不變真如者一心舉體寂靜一味遠離名言染淨
情非情之通體是也言隨緣真如者一心舉體隨無
明緣生滅流轉變為有情之自體是也故經云即此
法界流轉五道名為眾生又有經偈言無明力最大
能動一法界遍生二生死此論云自性清淨心因無
<pb n="218"/>
明風動等然是隨緣之真如不異不變之無常故名
不思議無常不變之常亦復如是故經云不思議熏
不思議變是現識因等此中委曲應說真如佛性如
來藏法身等名差別義委如別處恐繁且止。
第二建立真智同異門者唯識論中至見道位轉第
六識得妙觀察智轉第七識得平等性智至佛果位
轉第八識得大圓鏡智轉其五識得成所作智然此
四智是別體也以轉別聚八識所得故理雖應八智
而五識用同故但名成所作智耳但此四智各有二
用照理之用名正體智照事之用名後得智雖一時
照而以義說前後護法論師云成所作智但作變化
事但照俗諦事故唯有俗智而無真智雖有此說而
大乘基云隨一往義雖云然而佛果之位自在滿故
亦照真俗故有二智之用（云云）法苑唯識章出之矣
問大圓鏡智照理之用若有間斷耶答其第八識有
因位時常相續轉變佛果之位有間斷耶恒照真理
亦照俗事念念相續無有間斷然此四智種子因雖
法爾本有而其現行四智修萬行之因所感得故名
始有智然無終盡證理無窮故雖有始而無終以有
終是患故既法爾無漏種子及新熏種子并萬行因
之所感生故是有為法故有剎那生滅但無死生之
患亦無間斷故名為常住非謂無剎那生滅問若隨
除大圓鏡智餘三之智亦常照理無間斷耶答餘之
三智隨其意樂亦有止息若但欲照理亦得照理若
唯欲照事亦唯得照事自在滿故得為然耳然戒賢
論師并大乘基等一類師云四智心品雖冥合理無
能所別而理是無為智是有為故理雖凝常而智剎
那生滅等智光論師及吉藏師等一類師云未至佛
果無明所隔故剎那生滅而既至佛果之位無明都
盡冥合真理無能所別境如智智如境故如境智亦
常都無剎那生滅等前師引證云如涅槃經云如來
非常以有知故常法無知猶如虗空大品經云何等
為有為法若法生住滅欲界色界無色界乃至十八
不共法及一切智是名有為法依如此文故知非常
而餘處說無為常住者以不同生死磨滅有為永離
彼有為故名無為窮未來際相續不斷恒在無盡故
說常住等後師引證云涅槃經云以法常故諸佛亦
常楞伽經言更有餘法依彼法故得言如來世尊是
常依內證智證常法故智度論云薩婆若不與過去
世合何以故過去世是虗妄是生滅薩婆若是實法
非生滅故未來現在亦如是說等依如此文故知佛
德無為常住而餘處亦說有為無常者以始起法不
同法身本有之常故作是說等今此起信論中因位
之中雖有八識心王心所差別而皆是一心流轉起
動故皆一味一心耳佛果之位轉此一味一心而得
一味圓智則此一味圓智隨其功用別開為四即此
一心離闇成明明白清淨無影不照是名大圓鏡智
即此一心遠離二邊通達自他平等是名平等性智
即此一心無所觀故於諸法則無不觀察是名妙觀
察智即此一心無所作故於利他事無所不作是名
成所作智四智既圓始覺斯滿還同本覺本覺之內
具四大智持諸功德無所不成同一心量是名一大
法身然此始覺圓智是一心隨他動之義還息不覺
之性成圓覺之性論下文云智淨相不思議業等斯
之謂也若一心自性不動之義本有大智慧光明義
遍照法界義名性本覺其前隨他動之義名隨染本
覺然則此之論宗就智有二義一始覺智二本覺智
此則全異於唯識論矣但其始覺之智是本覺內熏
之因及萬行之緣所生起故名為有為亦名生滅其
本覺之智始覺熏修之力及萬行之緣所顯了故亦
名無為名凝然常然本覺之智不異始覺之本覺故
為生滅法之自體始覺之智不異本覺之始覺故為
無生滅之相用故論云以始覺者即同本覺又云得
<pb n="219"/>
見心性心即常住由此等義故本有之修生故佛果
之智皆名生滅修生之本有故佛果之智皆為無生
始本無二亦無障礙所言從因生起門者本因惑業
受生死報今修萬行感得佛果果本無從因有於此
門中恒有生滅從緣生故無自性故所言息緣歸原
門者一心本為無明所動今除無明還歸自性自性
常靜本無起動於此門中湛然常住息諸緣故歸自
性故總而言之諸佛功德離性離相無障無礙由至
無為故無不為耳問佛果之德既常無常無障無礙
是為論宗若佛果之德有色聲差別之德以為論宗
耶若許爾者即同護法論師之宗若唯說有大定智
悲德無色聲之兼德是為論宗耶若許爾者即同於
龍軍論師說矣答唯識正義云佛果之德有色聲之
差別以轉色蘊依得色自在等故又經云一音演說
法隨類各得解等故有色聲之德也龍軍論師云自
受用身遠離色形法性淨立為所住處是故都無色
相可得如本業經言果體圓滿無德不備理無不周
居中道第一義諦清淨國土云無名無相非一切法
可得非有體非無體乃至廣說唯有大定智悲都無
色聲德今此起信論中遣二偏執會二義宗以為論
宗何者謂如來果德無障無礙略有二門若就七相
歸源之門故無色聲若依從性成德之門故亦有色
聲謂一心舉體自性不動本有覺照之義是名本覺
然無明所覆其用不顯今依內熏亡相歸源故其體
平等無有色聲差別之德故論云一切眾生本來常
住入於涅槃菩提乃至亦無色相可得等又云非是
智色不空之性以智相無可見故魏香象解云非此
同相門本覺智內有此色礙不空之性又可本覺不
空恒沙德中亦無此色相何以得知彼法體本無色
相者以本覺智相非是可見法故也集者云一心舉
體自性不動而隨他動其自性不動名為性淨本覺
其隨他動義名為隨染本覺此隨染本覺隨師友緣
依內熏因止不覺性而成覺德此覺之德從性所成
是名修生德此修生德寄緣而見之備有色聲之德
若離緣而見之都無色聲之德譬如水精之珠點赤
丹矣若寄赤丹而見珠體者皆舉體有赤丹色若遮
赤丹而直見珠體本無赤色唯照耀清淨佛果之德
亦復如是若就本覺之體佛德舉體皆無色聲望始
覺之德佛果舉體皆有色聲由此義故論初頌曰色
無礙自在又因緣分云圓音一演異類等解華嚴性
起云如來正覺成菩提時得一切眾生身等得一切
法等身乃至廣說佛子隨如來所得身當知音聲及
無礙心亦復如故亦非生滅亦非非生滅遠離萬相
永寂百非唯是一心名法身然則修生之本有故一
類師說凝然常住亦得意矣本有之修生故一類師
說剎那無常亦得意矣若互偏執無所不非得意而
說無所不是此則破二迷而會二宗此論宗矣問既
常與無常乖角吳越如何和會以為宗旨答此疑誠
深輙以難辨然准論意無不釋然謂一心舉體寂靜
平等名心真如一心舉體起動差別名心生滅既不
動實際而建立諸法不壞假名而說實相不壞生滅
而全體不生滅不動不生滅而舉體生滅故勝鬘經
云染而不染不染而染論文亦同也一心之體既其
如是一味之智豈不得然哉由此等義華嚴偈言。
 牟尼離三世  相好悉具足  住於無所住 
 法界悉清淨  因緣故法生  因緣故法滅 
 如是觀如來  究竟離癡惑 
當知如來非無常故恒離三際非常住故恒有生滅
若依如是無障無礙說常與無常皆有道理故丘龍
和諍論云夫佛地萬德略有二門若從因生起之門
報佛功德剎那生滅初師所說且得此門若就息緣
歸原之門報佛功德凝然常住後師所說亦得此門
隨一一德有此二門二門相通不相違背故其動靜
<pb n="220"/>
是如來具足如是三種清淨無量等問既就本覺之
體佛果之德無色聲之相若約始覺之用有色聲之
德者則體用乖角豈得和會以為論宗哉答既一心
法界舉體作色亦舉體作空豈其始本德得相違乎
以本不異始之本覺故本覺亦有色聲以始不異本
之始覺故始覺亦無色聲以始本無二故非有色亦
非無色如是無礙為佛果德耳為明此義論中問云
若諸佛法身離色相者云何能現色相答曰即此法
身是色體故能現於色所謂從本已來色心不二以
色性即智故色體無形說名智身以智性即色故說
名法身遍一切處所現之色無有分齊等然就亡相
歸源之門一類師說無色聲之差別亦得意矣就從
性成德之門一類師說有色聲之差別亦得意矣若
互偏執無所不非若竝得意無所不是竝是之義無
所不立雙非之宗無所不遣是馬鳴之宗致起信之
大趣矣問佛智作境不作境者其義云何何以為論
宗耶答唯識論宗云佛果四智各有二用（成事智有諍可知）。
其正體智唯親證真如體無作境者也然還照自體
故唯識不失其後得智必作影像照心中所現之影
然而根本真如遠離愚痴故得云證真如耳但佛果
位中四分相緣當可分別若緣舊者非必作影若緣
新者必作影像如見分證證自證分等是為緣新如
證自證分緣自證分等是為緣舊（基師云爾）測師作多釋
（云云）具如唯識疏今此起信論中略有二義一云若
就一切理事諸法皆一心所現之通影而論之者若
理若事一切境界莫不皆佛心所作何以故法無自
性唯心所現故如楞伽經云真如及實際無相及真
實聖諦與涅槃我說唯心量論云依一心法有二種
門一心真如門二心生滅門等又云以一切法皆從
心起妄念而生一切分別即分別自心等華嚴經云
心如工畫師畫種種五陰一切世間中無法而不造
如心佛亦然如佛眾生然心佛及眾生是三無差別
丘龍解云當知諸法佛心所作無有一法離佛心者
但諸凡夫未解自作而計為外故是顛倒佛知諸法
唯自心作不計為外故成無倒故論本云凡夫二乘
心所見者名為應身以不知轉識現故見從外來取
色分齊等問若說真如是心所作即此真如成始有
法如其真如本來凝然而為識作不應道理答如心
習諸相相現於心故說識作諸相之事如是心習離
相離相現心故言心作離相之理理既離相故非始
有何者菩薩修習唯識觀時若內若外若始終等一
切諸相皆習除遣積習純熟妄想都盡絕相之理當
心顯現永離能所平等平等非內非外無始無終故
不可言始有法若離是心求本有理於一切德都無
所得故不可言理是本有但離內外相故言無邊絕
始終相故言無始是故理為心作而無始有之過（丘龍
云爾）集者云若如唯識宗其正體智雖不作境而還證
自性故唯識不失其後得智作影而緣故成准識者
真如之理近正智而遠後得理有遠近不應道理又
其後得智不應以真理為體但正體智以理可為自
體故佛智皆作境也若諸正體智無分別故直證理
體其後得智帶分別故作影而緣者如四分中自證
分等帶分別故亦作影而可緣證自證分餘例亦爾
若雖帶分別而直證自體分者其後得智亦帶分別
而直可證自性理若謂理深事淺故自證分帶分別
而直證自體後得智證理作影而緣者若爾緣俗不
可作影若謂俗事是相分故作影而緣者真如是自
性故亦直可證其理既齊何有作不作殊耶若就俗
法皆作境緣設微釋難具如和諍論恐煩不列矣二
云若就一切諸法皆是無明緣所作之差別一切種
智照達諸法如鏡而照非心作境何以故心無自性
眾緣所生故論本云當知無明能生一切染法以一
切染法皆是不覺相故智度論云諸心心法眾緣所
<pb n="221"/>
生離唯眾緣和合自性皆不可得當知諸心唯從緣
生離眾緣外無別能作故今還說唯緣無心但諸愚
夫未達此理遍計諸法皆有自性而其所計永無所
有是故說言唯識無塵耳問若離眾緣外無心自性
是故說言唯緣無心者彼眾緣法非從緣耶若彼諸
緣亦從緣生則不可言唯緣無心答若因若果若色
心等一切諸法無不從緣離唯眾緣和合一切皆不
可得但為對破唯識之執故且說言唯緣無識耳若
執唯緣者亦可遣耳問二義乖角以為桙楯如何和
會以為論宗耶集者云一心隨緣總有二義一熏動
之義謂一心舉體作真俗之法二熏生之義無明能
作諸生滅之法又一心亦有二義一不變義從本以
來不生不滅皆唯分別性二隨緣義從本以來生滅
起動皆唯依他性若就熏動之義真俗之法皆心所
作故論本云依一心法有二種門謂心真如門心生
滅門等又云心生滅者依如來藏故有生滅心等又
云自性清淨心因無明風動等若就熏生義一切諸
法非心所成唯依無明緣所生故故論本云此二種
生滅依於無明熏習而有所謂依因依緣依因者不
覺義故依緣者妄作境界義故諸凡夫之人無明所
隔故親不證法界之體諸佛世尊無明都盡故親證
法界之體故如法照達非變作者也又就不變之義
唯分別性義諸佛之智更不作境理體不動如理照
達若就隨緣義唯依他性義諸佛之心皆作境緣理
體動轉唯是一心然如是二門亦一種義皆不妨礙
是法界法門之術故以為論宗矣（深有大味思准可知）問唯識
論宗說佛果之智其之種子雖本有而現行智是始
有也無始法爾有為無漏種子之因及十地萬行之
緣所感生故名為修生亦名始有但證理無終有始
而無終等（云云）故無本覺之智唯有本有之理今此
起信論宗佛果之智有二種智一本覺智二始覺智
依何聖教文以為龜鏡立此二智以異於唯識之宗
耶答聖教繁廣略引一二一此起信論云此識有二
義一覺義二不覺義所謂覺義者對始覺義故說有
本覺義乃至以始覺者同本覺故等又下文云從本
以來有大智慧光明義遍照法界義乃至過恒沙等
性德具足等廣說矣二寶性論十種佛性中引華嚴
性起云邪定聚眾生身中從本以來有如來日輪光
照作未來善根因緣增長白法等三華嚴性起品云
邪定聚眾生身中有如來智自然智無師智無礙智
等四如來藏經云以佛眼觀眾生婬欲恚癡中有如
來身有如來相儼然不動如我今無異等五法界無
差別論說中火喻等斯等聖教爛然盈目豈無本
覺之智唯有始覺之智哉更廣引經論具明斯義如
香象法界無差別記并教分記所詮異義度幾更驗
古迹以為明證矣。
第三建立八識同異門者唯識論中八識心王心所
皆別聚別體各從別種子生雖有四分而皆別自種
生唯以別從總見相二分依自證起等唯約生滅一
分義名為阿賴耶識所以知然者唯識之宗業煩惱
所感之果名為異熟果亦名阿賴耶是本無今有故
得佛果時皆轉捨而更起圓智所依淨識故第八既
爾餘七轉識亦復如是唯阿賴耶識為真異熟餘眼
等六識亦是作業有異熟無記之法唯異熟生非真
異熟其第七末那唯從名言種子生不作業故無業
果之義故不名異熟唯是有覆無記性耳皆七轉識
以第八所變以為踈所緣以此所緣為自本質各變
影像境以為自親所緣皆別聚別體互不相緣若許
相緣者唯識義壞矣第八與第七各互為俱有根無
不共根義以常相續轉轉一味一類故第六意識以
第七識為不共根生眼等五識以眼等根為不共根
生亦六轉識互為俱有根矣其第八識緣三種境謂
種子五根器世間等若在欲界時緣狹小境若在色
<pb n="222"/>
界時緣廣大境若在無色界緣無量境等第七末那
唯未轉依位但緣第八見分為我我所第六意識皆
緣十八界眼等五識唯綠色等五塵若約三類境分
別者第八性境第七帶質第六意識兼三類境若緣
現現在五境等名為性境若緣他界無為等名為獨
影若緣第八見分為我我所等亦是帶質更作四句
而可委釋如下唯識門今起信論中八識心王心所
等雖似各別而一心流轉謂依無明之緣動一心之
海令起八識之浪浪寂名水水皷為浪水浪似異而
浪水無別八識亦爾隨能似異耳與一心無別所變
之境亦雖本質影像各似異而一心圓鏡所現之影
耳由此義故香象十門唯識章云其七轉識皆是本
識差別功能無別體故楞伽云譬如巨海無有若干
相諸識心如是異亦不可得解云既離水無有別浪
明離本識無別六七然則此論之宗就生滅不生滅
和合而不一異義名阿棃耶動本靜而令流轉是名
八識故論云心生滅者依如來藏故有生滅心所謂
不生不滅與生滅和合非一非異名為阿棃耶識密
嚴經云佛說如來藏以為阿棃耶惡慧不能知藏即
阿賴耶識又云如來清淨藏世間阿賴耶如金作指
環展轉無差別等問如何不生不滅與生滅和合名
為生滅心等耶答依根本無明之力熏一法界之心
初令微動是名業識更以無明熏業識心轉令向能
見是名轉識又以無明熏轉識心令現境界名為現
識此三種識名細生滅在第八位故論云復次依不
覺故生三種相與彼不覺相應不離云何為三一者
無明業相以依不覺故心動說名為業覺則不動動
則有苦果不離因故二能見相以依動故能見不動
則無見三者境界相以依能見故境界妄現離見則
無境界丘龍釋云此初業相雖有動念而是極細能
所未分其本無明當知亦爾如無想論云問此識何
相何境答相及境不可分別以體無異等第二轉相
雖有能緣而未顯所緣境相直是外向非託境故如
攝論云意識緣三世及非三世境是則可知此識所
緣境不可知故是約轉相顯本識也第三現相依前
轉相能現境界如四卷楞伽云大慧略說有三種識
廣說有八相何等為三謂真識現識分別事識譬如
明鏡持諸色像現識所現亦復如是等如是等文約
於現相以顯本識等次復無明力與境界緣和合熏
現識心令起七識中六種麤相故論云以有境界緣
故須生六種相云何為六一者智相二相續相三執
取相四計名字相五起業相六業繫苦相楞伽經云
境界風所動七識波浪轉又丘龍解云初之一相是
第七識次四相者在生起識後一相者彼所生果也
初智相者是第七識麤中之始始有慧數分別我塵
故名智相既經云境界風所動七識波浪轉又論云
依於境界心起分別愛與不愛故故第七識緣於本
識計以為我緣所現境計為我所而今此論中就其
麤相故說依於境界心起等也又其境界不離現識
猶如影像不離鏡面此第七識直爾內向計我我所
而不計心外有塵故顯揚等論說還緣彼識耳故對
但緣本識見分不緣色塵者立比量云此第七能依
意識生時必與應同境不共所依故如眼等此比量
有法中云意識生時者簡不定過等若無心睡眠等
位雖有第七而意識不生名彼同分根故取意識生
位以簡不生位故無不定過又有法中置必與字者
簡一分相符過謂必取不同緣之時以為量宗設使
不取同緣之時者也如因明作法中責取他可勝用
若不加勝字者有一分相符過外許劣用故故加勝
字而簡一分相符過必與之字亦復如是思准可知
有人作法差別相違等者有自教相違等過故是過
類耳又有人亦作聖教相違等過者亦違楞伽顯揚
等論今此比量之中不用護法之文更違何教以為
<pb n="223"/>
過哉（此意根量作法丘龍和上處處異出今依基師二障章作如是立耳合喻如常知之）問能
依意識緣意根時豈有同緣耶答所依意根亦對自
體以有自證分故無過更引對法論十種分別中第
二顯現分別者謂六識身及意文以證通緣也具如
本起信論記恐繁不集餘五種相等委如本二疏然
則此起信論宗所依如來藏不生不滅心與能依生
滅心和合非一非異名為八識其唯識宗能依生滅
心中取第三現識以為阿賴耶智相識等為七轉識
未顯不生滅心若說不生滅心者真如之理亦可許
所熏既所熏四義中簡別常法不受熏習何為同哉
今此起信論許真如熏習義如下熏習門問何以定
知唯識論中取第三現識為所熏識耶答起信論文
明現識云何謂能現一切境界猶如明鏡現於色像
現識亦爾以一切時任運而起常在前故唯識論中
明阿賴耶識云任運恒轉一切諸法皆阿賴耶識頓
現一相彼此文同義亦無異故知唯識之宗取起信
論所說第三現識以為阿賴耶由此香象云大乘始
教中取生滅一分義以為阿賴耶大乘終教中取緣
起生滅不生滅義以為阿賴耶等具如教分記第二
緣起六因章並第三卷所詮異義中所說具足丘龍
會云或有說者棃耶心即是異熟法但為業惑之所
辨生是故業惑盡時本識亦盡然於佛果位亦有福
慧二行所感大圓鏡智相應淨識而於二處心義是
同以是義說心王至佛果耳或有說者自相心體舉
體為彼無明所起而是動靜令起非謂辨無令有是
故此心之動因無明起名為業相此動之心本自為
心名為自相自相義門不由無明然即此無明所動
之心亦有自類相生之義故無自然之過而有不滅
之義無明盡時動相隨滅心隨始覺還歸本源或有
說者二師所說皆有道理皆依聖典之所說故初師
所說得瑜伽意後師義者得起信意當知二義皆不
可說雖不可說而亦可說以雖非然而非不然故問
既云雖不可說而亦可說者約可說之義二論相乖
如何和會以為論宗耶答業惑所辨生之果是辨無
令有是異熟果名阿賴耶是約經可思議熏因果及
論境界熏亦熏生義所說矣其無明所動轉之心是
動靜令起是業相識名阿賴耶者約經不思議熏因
果及論無明熏亦熏動義所明矣然又不異末之本
故不思議熏不異於可思議熏以末不異本之末故
可思議熏不異於不思議熏故唯識論唯取業惑所
感義邊以為阿賴耶未明不思議熏義以不說隨緣
真如故今此起信論正取無明所動義邊以為阿梨
耶兼亦取業惑所生義以具明二因果故又委說不
變真如隨緣真如義故良有深味思准可知問此起
信論宗說八識心王雖似各別而一心所動故無別
體唯隨其功用分八識者其五十一心所亦一心所
流故離於心王無別體耶若無別體者丘龍判云八
識心王是從一心所來故隨其流處皆作心王其一
心是為諸法宗源故其心所等是無明處來皆取塵
別相隨其流處皆作心所其本無明執差別相故是
非主義故然則心王雖云一心而心所是可有別體
答汎論生滅不生滅法皆有非一非異義就非一之
義且分心王心所別義若約不異義五十一心所皆
八識心王差別功能隨能異分耳七轉識亦是本識
差別功能隨能開七本識皆是如來藏真心差別功
能隨能異聞耳由此義故涅槃經云一味之藥隨其
流處有種種味而其真味亭留在山又香象十種唯
識章云三攝數歸王故說唯識以彼心所從於心王
無自體故四以末歸本故說唯識謂七轉識皆是本
識差別功能無別體故五攝相歸性故說唯識謂此
八識皆無自體唯是如來藏平等顯現餘相皆盡等
各引證文廣明其義委本識章及十門唯識要彰裁
繁以任窮達矣。
<pb n="224"/>
第四建立唯識同異門者唯識論中為除遍計所執
心外之境存依他識內之分明唯識理以為正義謂
八識及諸心所并所變相分本影具足以第八識頓
現一相為本質境以七轉識所變相分為影像之境
本質之境其七識是雖同為踈所緣而影像之境則
是別聚以能變七識此別體故各以自所變影為親
所緣就此親所緣之境以說唯識之理非約踈所緣
之境以親所緣之境各互不相緣故若許通緣者唯
識雜亂矣若約八識分別唯識者就第八識有通有
別別者唯約所緣以辨識然則五根所依及有漏諸
種子并外器世間此三種法是異熟識所變所緣故
約此法以辨唯識能緣之外無所緣故所謂通者約
不相離義以說唯識然則七識及無漏種子并無為
法等此三種法不離第八故亦名唯識故唯識論云
無漏種子雖依附此識而非此識性攝故非所緣雖
非所緣而不相離如真如性不違唯識然不得說唯
塵無識識本塵末故其有漏意識見緣一切法皆現
影像故名唯識其有漏五識緣五塵及末那識緣第
八見分亦現影而緣故名唯識然意識末那即有二
義一相分是見分所變還以見分為體故名唯識二
所計外塵都無所有故名唯識但是二種識為能遍
計能與二執相應計有外塵故第八及五識是不起
執故不為能遍計如下建立執障門若無漏八識緣
真如時親緣著本性而真如是無分別智通體故還
緣自體故唯識若緣俗法時現影而緣故名唯識然
大乘基師略存五重以明唯識一遣虗存實識謂遍
計所執情有理無唯虗妄起都無體用故名唯識遣
空其性依他圓成理有情無諸法實體故名二智境
存有其性故成唯識云總顯一切有情各有八識六
位心心所所變相見分位差別及彼空理所顯真如
識自相故識相應故二所變故三分位故四實性故
如是諸法皆不離識總立識名唯言但遮愚夫所執
定離諸識實有色等二捨濫留純識雖觀事理皆不
離識然此內識有境有心心起心託內境生故唯識
言唯不言唯境成唯識云識唯內有境亦通外恐濫
外故但言唯識三攝末歸本識心內所取境界顯然
內能所心作用亦爾此見相分俱依識有離識自體
本來必無故成唯識說變謂識體轉似二分相見俱
依自體起故四隱劣顯勝識非但心自體能變似彼
見相二現亦貪信等心所自體亦各能變似自見相
現以心勝故說心似二現故但云唯心心所劣故隱
而不說故莊嚴論云許心似二現如是似貪等或似
於信等無別染善法等五遣相證性識識言所表具
有理事事為相用遣而不取理為性體應求作證勝
鬘經說自性清淨心等故如是雖遣虗存實捨濫留
純攝末歸本隱劣顯勝攝相歸性說唯識而心王心
所是別種生故是別體見相二分依自體起而四分
依他各有自體皆別種生然相見種或同或異若同
種者即一識體轉似相見二分而生如一蝸牛變生
二角若別種者體轉似見轉相分種亦似相起似彼
非實故立似名相別有種何名識變由心分別相方
生故然此三法種基樞要判云護法正義質影見三
三性種子繫未必同隨所應故故總頌曰。
 性境不隨心  獨影唯從見  帶質通情本 
 性種等隨應 
釋云總攝諸境有其三類一者性境諸真法體名為
性境色是真色心實是心此真實法不定隨心三性
不定如實五塵唯無記性不隨能緣五識通三性故
亦不隨心同於一界繫如第八識是一界繫所緣種
子通三界繫身在下界起二通時緣天眼耳身在上
地眼耳二識見欲界境二禪已上眼耳身識緣自地
境識初禪繫境自地繫太賢集云基唯識疏出二解
一云同此一云初禪三識取上色等不異界故同初
<pb n="225"/>
禪繫（如是等類亦不通心一種所生由見相種各別體故五聚法中心心所色此等法或時有實用
故必有各別法爾種子若心緣彼分明現前不待推求亦非過未純以自種相分體生不關他種名性境轉識
中影雖無實用純自因生名為真實法樞要後文緣他地法無自本質然准此文從別種生識現初禪境自地
繫繫不隨心此文定故彼若以他法為質彼見何緣自無質故謂生上界不起定通亦得明見下地諸色下色
非自業及定通果故）二者獨影之境唯從見分性繫種子皆定
同故知第六識緣龜毛空華石女兒無為他界所有
諸境如是等類皆是隨心無別體用假境攝故名為
獨影（太賢集云且龜毛等無法爾種子<bz>〔名〕</bz>有法爾應如色等或時容有生本法故無為亦爾其他界
法雖有容生下染緣上<bz>〔亦〕</bz>不分明但以名字推求而盧無力<bz>〔繫〕</bz>發上種生影但以分別所立之影種無從見性
繫必同非上緣上分明取故此中等取密蘊計我法漏無漏類眾多故言等也種子六義引自果者屬正生門
非傍生故不相違也三者帶質之境謂此影像有實本質如因
中第七所變相分得從本質是無覆無記等亦從見
少分是右覆所攝亦得說言從本質種生亦得說言
從見分種生義不定（太賢集云非現證境推求力生故從見種說通有覆而有本質
似質而生故從質種說通無有覆以得熏生本質種故問能熏之影既通二性所熏種子亦應通二既六義中
種現性同所生賴耶豈通有覆答唯從質分熏種非餘從見之分如獨影故謂從見種故不熏質不似見故亦
不熏見其無覆邊從本質種似本而起得熏本質未詳決云六七我執無所似故名為獨影唯染不熏第八識
種不同性故非也行相雖倒有質質影都無所爾不應理故）性種等隨應者隨應
是不定義有二隨應一義顯三境諸心聚生有唯有
一有有二合有三同聚有一者如前已說有二合者
如第八識緣自地散境心王所緣是初性境心所所
緣是獨影境（太賢集云心所所緣是獨影者任運酬業隨識而轉麤細既等無勝助緣唯自
見分似彼而生異熟五識自性麤動有勝助力謂同境根同緣意識由此擊發本識中種令生自心現行相分
若種子影純從種生應成現行相不相似既似種故從心別起唯此五數唯獨影此師意也）五識
所緣自地五塵是初性境亦得是帶質之境如第六
識緣過未五蘊得是獨影亦得說是帶質之境熏成
種子生本質故（太賢集云五識所緣實唯性境心託本生假名帶質雖言帶質性不交雜
不待推求分明現證自種子生不從見故緣過未蘊現無本質假名獨影而從過未質種而生熏生彼類故帶
質攝由分別力不名性境且如金剛心所現鏡智影無現本質名為獨影然從境智法爾種生熏自新種亦名
帶質證師云由帶現在有漏<bz>〔八五〕</bz>緣未來故得熏無漏作鏡智種若無現在自類法者不熏彼種非也有漏為
質熏無漏種現相違故第八識慧等心所既無種現質應不熏故意識品種所生獨影熏生第八不應理故他
法為質種不相關不共內法不<bz>〔託〕</bz>熏故有三合者如因第八緣定果色
心心所緣唯是獨影心王所緣是實性境亦得說為
帶質之境第六所變定果之色為本質故（太賢集云隨定所思
金銀等影果色隨起假名帶質有說同時一種通生境果二色名為帶質不同眼識中影與質各別種生名性
境故非也勿無漏定所引之果必異種生非帶質故業所生器雖他為質種不相關不名帶質定果不爾定境
熏果色故）二者又性種等隨應者顯上三境隨其所應或
性雖同而繫種不同如在下地緣上天眼耳或繫雖
同性種不同如五識緣自界五塵或種雖同而繫不
同約聚論之即有一法論之即無如第八識聚心所
所緣與見同種心王所緣而繫不同（云云）（太賢集云以何為證
有此三境照師云唯無聖教正理為量和上云瑜伽七十三說復有餘二種相先分別所生及相所生共所成
相云何影像相謂遍計所起勝解所現非住本性相解云先分別生謂能緣相相所生者性境共所成者帶質
也影像相者獨影也就由他種生言非住本相）則師云見相定別種生各別
熏故如成唯識云謂七轉識及彼相應所變相見性
界地等除佛果善極劣無記餘熏本識生自類種基
師會云此論總相非委細爾又性界等無別體種但
見分力自體傍用熏能緣種性界不雜也證師云緣
一切無百法之體心有所無不離色等故與見分必
不同體強分別心緣無法等所現相分必具四義既
自熏種何從見生（太賢集云此不應理無法影若從所無色等種生非無影故若無法
爾影必無力非能<bz>〔生〕</bz>故設有生影法爾何失由此熏生自類<bz>〔影像〕</bz>解云理有不盡如何羅漢緣煩惱若不從見
以何種生若有自種羅漢應生染法種故佛緣生死及二乘法無彼種故唯名獨影爾時無生相分故集
者判云如是雖分別三類境明唯識理而不遣內相
見若遣內相見者約真許俗空若許內俗者與清辨
同故唯識之宗雖云唯識而存相見是為正義除依
他相而歸識體者是不正義等矣今此起信論中心
心所雖差別而皆是一心之流轉謂一心法界隨無
明緣最初微動名為業識乃至起麤執分別名分別
事識即從無明氣還生心所取塵別相是名數法故
其一心功能流成心心所等法更無自體皆是一心
所顯現也能緣既爾所緣亦爾本質影像雖差別而
現識所現離現識而無別體故故初雖存見相明唯
<pb n="226"/>
識義然所變相分無別自種生能見識生帶彼影起
故除相分而存能緣以明唯識義矣然亦其能緣雖
王數差別而數離心王而無體性是心王差別功能
以許彼亦是心所變故故攝數歸王說唯識義矣然
亦心王本末差別其末七轉識皆是本識差別功能
無別體故故攝末歸本以明唯識義矣然亦其本識
是無明所動之相是所動之相有三種相所謂業相
見相現相也現相者是見相之所現見相者是業相
之所現也業相者是真心所現真心之外無別體性
唯是如來藏平等顯現餘相皆盡故名唯識故楞伽
云不壞相有八無相亦無相又論中云如菩薩地盡
滿足方便一念相應覺心初起心無初相以遠離微
細念故得見心性心即常住名究竟覺等也其既盡
相而窮性性隨相而流轉謂如來藏不守自性隨緣
顯現八識心王心數相見種現故名唯識其所現相
是如來藏舉體顯現但雖隨緣成辨諸事而其自性
本不生不滅此則理事混融無礙是故一心二諦皆
無障礙故名唯識由斯論中為明上義說云以一切
法皆從心起妄念而生一切分別即分別自心心不
見心無相可得又云是故一切法如鏡中像無體可
得唯心虗妄心生則種種法生等又下文云從本已
來色心不二以色性即智故色體無形說名智身以
智性即色說名法身等此則明事理混融無礙之義
欲明如斯等義香象和上括一代之聖教略開十門
之唯識一相見俱存故說唯識（是護法正義委如前說）二攝相
歸見故說唯識（是親光論師等義）三攝數歸王故說唯識（是無
著菩薩等義）四以末歸本故說唯識五攝相歸性故說唯
識六轉真成事故說唯識七理事混融故說唯識（已上
四門是馬鳴堅慧等菩薩義八融事相入故說唯識謂由理性圓
融無礙以理成事事亦鎔融互不相礙或一入一切
一切入一無所障礙故名唯識九全事相即故說唯
識謂依理之事事無別事理既無此彼之異全事亦
一即一切故名唯識十帝網重重故說唯識謂一中
有一切彼一切中復一有一切既爾一門中如此重
重不可窮盡餘一一門各皆如是如因陀羅網重重
影現皆是心識如來藏法性圓融故令彼事相如是
無礙廣如華嚴經說（已上三門明華嚴別教唯識道理非起信論正所宗耳此
十門唯識具引聖教委配諸宗廣如其十門唯識章
問諸論師等說心所現影各有差別皆有本質耶答
若准香象華嚴探玄記總有四句一唯本無影如小
乘教以無唯識變現等故達磨多羅等諸論師多立
此義（然其小乘全不說無影者唯不云相分名為行相耳以未說唯識故）二亦本亦影
如大乘始教等護法論師等皆立此義三唯影無本
如大乘終教等龍軍堅慧等諸論師竝立此義四非
本非影如大乘頓教等龍樹等宗多立此義問此起
信論意上十門唯識并此四句宗中說何唯識以為
論宗耶答若唯論一心二門兼取十門中前七門此
四句中後三句宗為論宗矣若正取論宗者十門之
中中間四門四句之中唯影無本宗是也問如何得
知此論之宗有兼正耶答集者云一心法界以離靜
性以離動性以離靜性故動作萬像以離動性故本
來寂靜以動作萬像故流成梨耶等心王心數等差
別之法作色處法處等差別之境此差別之境是一
心之所現故對一心之鏡為一鏡之影此名通影是
一心所現之通影對一心所流之八識名為別影譬
如一圓鏡所照之影望於一鏡名一鏡影各望諸緣
名為柱影等其別門影以有別相故以賴耶所變之
影以為本質為疎所緣以七識所變之影以為影像
名親所緣心所緣各有親踈即本質境離轉識見轉
識之見非賴耶之所變亦望七識之見所緣不離故
相見俱存立唯識義護法論師所宣寄此義矣然別
門影像離通門影都無自相唯於一心所現一味影
像相望似異故別門影像以通門影像為其自體通
<pb n="227"/>
門影像即以梨耶正體為其體性以別門影望七轉
識亦復如是以見為體譬如臨油鉢時面白影黑相
見亦爾見隨緣而似色相耳除相歸見唯識自彰相
見同種之種不明而自照親光等論師相分虗而見
分實且得此理矣非但所變之影不異於心體其心
所法亦心王所緣更無別體故攝數歸王明唯識理
故莊嚴論第五卷述求品云種種心光起如是種種
相光體非體故不得彼法實釋論釋曰種種心光起
如是種種相者種種心光即是種種事相或異時起
或同時起異時起者謂貪光瞋光等同時起者信光
進光等光體非體故不得彼法實者如是染位心數
淨位心數唯有光相而非光體是故世尊不說彼為
真實之法已說求唯識等既有光相而無光體更以
何為體故以心王為體等故名唯識非直心數離心
王而無體性七轉識亦離本識無體性故名唯識故
楞伽云識藏海常住境界風所動種種諸識浪騰躍
而轉生乃至異不可得豈離水而有別浪哉七識亦
爾思准之非但離本識而無七識亦本識之相離如
來藏都無體性故唯識故密嚴經云如來清淨藏世
間阿賴耶如金作指環展轉無差別委釋此喻如法
界無差別論香象記見之總為明如是唯識淺深道
理論云依一心法有二種門一心真如門二心生滅
門此二種門各攝一切世間出世間法以此二種門
不相離故等餘門如前問前四句宗中唯影無本是
論正宗者所變之影還以能緣之心可為其質譬如
油鉢之影還以面而為本質豈唯影無質哉答一切
眾生及如來皆是一心所現之影故云唯識無質耳
故論云凡夫二乘心所見者名為應身以不知轉識
現故見從外來取色分齊不能盡知故又大瓔珞經
云自見己身當果諸佛摩頂說法身心別行不可思
議又華嚴頌曰。
 若人欲求知  三世一切佛  應當如是觀 
 心造諸如來 
問小乘之中亦心中影像名為行相即心中所攝如
鏡中影即鏡所攝豈但無影像耶答雖名行相而不
稱相分未明唯識變現之理故故云無影耳思准之。

大乘起信論同異略集本

<sarticle>大乘起信論同異略集末</sarticle>

第五建立熏習同異門者唯識論中具足四義方成
所熏亦具足四義方成能熏具足六義方成熏習種
子果以具足四義方成所熏故異熟心王以為所熏
非三性七識及無為等亦具四義方成能熏故唯三
性七識見相以為能熏非異熟心及真如等言所熏
四義者如成唯識第二云一堅住性若法始終一類
相續能持習氣乃是所熏此遮轉識及聲風等性不
堅住故非所熏二無記性若法平等無所違逆能容
習氣乃是所熏此善染勢力強盛無所容納故非所
熏由此如來第八淨識唯帶舊種非新受熏三可熏
性若法自在性非堅密能受習氣乃是所熏此遮心
所及無為法依他堅密故非所熏四與能熏共和合
性若與能熏同時同處不離不即乃是所熏此遮他
身剎那前後無和合義故非所熏唯異熟識具此四
義可是所熏而彼七識等不具四義故非所熏問與
第八相應五數心所若所熏若能熏耶答西方有諍
一難陀論師云心所亦是與王同所熏頌說亦如是
言故俱從主心王唯第八心王聖教之中為所熏耳
二護法論師云心雖為所熏而心所是非所熏亦非
能熏若許所熏者一有情可有六種之體以有所熏
六處故種子亦六故若許能熏者與心王同無覆無
記如何得熏耶不具能熏四義故問若爾難陀設徵
<pb n="228"/>
難云若七轉識皆是能熏從能熏別種子亦七如何
得成一種耶護法釋之雖能熏別而所熏是一故成
一果耳難陀例云我亦如是雖所熏六而從主心王
為一種子成一果耳如是例釋其理齊等但唯識之
宗護法之義是為正義問第八識有四分何分正為
所熏耶答玄隆師云以自證分正為所熏是識體故
等（云云）言能熏四義者亦如論云一有生滅若法非
常能有作用生長習氣乃是能熏此遮無為前後不
變無生長用故非能熏（與起信論宗異矣說性淨不覺內熏義為真如熏習義故
委如下知之）二有勝用若有生滅增勢力增盛引發習氣
乃是能熏此遮異熟心心所等勢力羸劣故非能熏
（與起信論宗亦異說根本無明熏習義及根本業識熏習義故委如下記）三有增減若有
勝用可增減攝植習氣乃是能熏此遮佛果圓滿善
法無增減故非能熏彼若能熏便非圓滿前後佛果
應有勝劣（與起信論亦稍異矣真如熏習無斷絕時常起自在用故佛果亦熏引文如下）四
與所熏和合而轉若與所熏同時同處不離不即乃
是能熏此遮化身剎那前後無和合義故非能熏唯
七轉識及彼心所有勝勢用而增減者具此四義可
是能熏而彼第八不具四義故非能熏問七識心心
所皆各有四分皆是能熏耶答有云四分皆是能熏
俱造作故但所熏是主義故相分等是非所熏有云
四分皆能熏者是可非心分皆各熏自種子故故今
四分各有自體義以其四分自體義以為能熏非四
分之用故自體分與自證其義稍異等（玄隆師等作如是說矣）。
問四種無記皆是能熏耶答威儀工巧變化此三無
記定是能熏異熟無記有二種一真異熟謂第八識
性羸劣故非能熏二異熟生亦有二種一善惡業所
引六識心及心所是異熟類故性羸劣故故非能熏
所餘方便無記法者皆名能熏說有覆無記熏成賴
耶質種子者如上唯識門言種子六義者亦如論云
一剎那滅謂體纔生無間必滅有勝功力方成種子
此遮常法無轉變不可有能生用故（此亦與起信論稍異矣許真如
內熏義為佛性正因豈無能生用哉）二果俱有謂與所生現行果法俱
現和合方成種子此遮前後及定相離現種異類互
不相違一身俱時有能生用非如種子自類相生前
後必不俱有雖因果有俱不俱而現在時可有因用
不生已滅無自體故依生現果立種子名不依引生
自類名種子故但應說因與果俱有三恒隨轉謂要
長時一類相續至究竟位方成種子此遮轉識轉易
間斷與種子法不相應故此顯種子自類相生四性
決定謂隨因力生善惡等功能決定方成種子此遮
餘部執異性因生異性果有因緣義五待眾緣謂此
要待自眾緣合功能殊勝方成種子此遮外道執自
然因不待眾緣恒頓生果或遮餘部緣恒非無顯所
待緣非恒有性故種子於果非恒頓生六引自果謂
於別別色心等果各各引生方成種子此遮外道執
唯一因生一切果或遮餘部執色心等互為因緣唯
本識中功能差別具斯六義方成種子非餘外糓麥
等識所變故假立種子名非實種子問具此六義諸
染種子當言法爾本有當言熏習始成答西方有諍
難陀論師云諸法種子皆由熏成造因得果理無差
故如華熏麻非無熏成此中道理亦爾設不不待熏
而先有因者亦不待因而先有果若言果無不從因
生者亦可因無不由熏成護月論師云一切諸法各
各自有本性種子不由熏成要先有性方有果故木
中火性為同法喻雖彼熏種子本性而有然由淨不
淨之業所熏發故種子轉有功能方得生果而此新
黑不別生種唯彼本性正為種子如是種子雖無二
無別依前後位建立二種謂未熏以前名為住自性
界熏發以後說名習增長界既不待熏而先有因亦
不持因應先有果者此義齊許如不持熏先有因性
後待事熏而成事因如是不待因時先有果性後待
彼事因而成事果但此因果二性俱未成其事用是
<pb n="229"/>
故通名本性種子耳如涅槃經言因即是果果增即
可用善男子未來之世雖有果報以未受故名之為
因及其受時是名為增由是道理前難能通若說先
無本性種子但由名言熏習成因是則兔角等法亦
應得生因名言熏習成因故護法論師云有二種子
謂新熏種及性界要具此二乃得生果如染法中有
二種子當知淨法亦有二種然淨法新熏至見道位
初生無漏時方得熏成從此已上三法同時竝頭而
生謂初生現行法爾種子及所生無漏現行并此現
行所熏新種子也問此三法之中於何法上假立聖
性耶答初生無漏現行法爾種子上方假立耳若見
道以前法爾種上立者凡亦應名聖若新熏種子上
立者初剎那位不可名聖若現行上立者出觀之位
不可名聖無漏間斷有漏雜起故八地以上即不如
是以人空無漏相續故但其有漏雜起種子三種習
氣所攝言三種習氣者如唯識第八云一名言習氣
謂有為法各別親種名言有二一表義名言即能詮
義音聲差別二顯境名言即能了境心心所法隨二
名言所熏成種作有為法各別因緣二我執習氣謂
虗妄執我我所種此有二種一俱生二分別隨二我
執所熏成種令有情等自他差別三有支習氣謂招
三界異熟業種此有二種一有漏善二不善業隨此
二業所熏成種令六道報差別應知我執有支習氣
於差別果是增上緣問此三種習氣但有漏種子耶
若亦有無漏種子耶答私師云有說無漏種子名言
熏習所攝有說無漏種子非為三種熏習所攝三種
熏習依有漏說所以然者一切有漏由名言隨眠所
隨逐故由名言熏習差別無漏不然直由後得智數
習力故其□立等令差別故又由法性爾故差別等
三種熏習對八識及世等十一識廣說義相如十門
唯識要童見之（起信論宗無漏之法亦有三種熏習如下可知）問此論之宗
法爾無漏種子一切有情皆具有耶答從無始法爾
具菩薩法爾無漏種子名為菩薩性具三種法爾無
漏種子名為不定性具獨覺法爾無漏種子名為獨
覺定性具聲聞法爾無漏種子名聲聞定性無三乘
法爾無漏種子名為無性眾生盡未來際輪迴生死
都不成三乘之聖故名無性二乘定性入於無餘
身滅智和同清淨真如法界不隨有情數亦不隨非
情數故名定性其不定性者佛菩薩之緣迴心向大
遂成佛果故名不定性等廣明斯義如基師摳要各
引聖教恐繁不集以任博達矣今依此起信論宗汎
論染淨互熏相生不斷略有四種熏習義一淨法熏
習所謂生滅門內性淨本覺是名淨法華嚴香象以
三義故云淨法一約體本來淨故二約相以內熏故
令返染成於始淨故梁攝論云能成立者謂真如十
種功德所成立者謂十種新生正行也三約用熏習
應機成淨緣也二根本無明熏習所謂一切染法因
其六染及九相等皆以無明熏動一心之海所令起
故故皆因無明而有也三無始妄心熏習所謂業識
等及分別事識等若約其本但業識也四妄境界熏
習所謂六塵是事識之境所以淨法說一染法說三
者香象和上云由此染法自性差別依託因緣故具
說三種淨法對染雖成義而其體用竟未差別故但
明一種為明上諸義論中云復次有四種法熏習義
故染淨法起不斷絕云何為四一者淨法名為真如
（象龍同云生滅門中真如也非真如門以無熏生義故）二者一切染因名為無
明三妄心名為業識（象云亦通事識及梨耶業識今據其本故但言業識）四者
妄境界所謂六塵（已上略引一熏習名舉熏習義者如世間衣
服實無於香若人以香而熏習則有香氣（已上即釋熏習名此
則喻也此亦如是真如淨法實無於染但以無明而熏
習故則有染相香象釋云以熏習故有染相者顯真
無相隨熏現又顯妄法無體故但云相又當相自無
返流之用故云相不云用也此約隨流生滅門說此
<pb n="230"/>
釋經中如來藏為無始惡習所熏生滅等論云無明
染法實無淨業但以真如而熏習故則有淨用香象
釋云此是生滅門中本覺真如故有熏義真如門中
則無此義由此本覺內熏不覺令成猒求返順真故
云用也此釋經中由有如來藏能厭生死苦樂求涅
槃也涅槃經云闡提之人未來佛性力故還生善根
言佛性力者即此本覺內熏之力耳由此文故此論
之宗說一切眾生皆有佛性皆成佛果其五種性等
者就習性門亦就依持門等具如香象教分記及丘
龍十門和諍論見之。
汎論熏習義有其二種一習熏謂熏心體成染淨等
二資熏謂現行心境及諸惑相資等然總欲明此熏
習義先明染法熏習義後明淨法熏習義所言染法
熏習義者略有六義從淺至深以明其義一妄境界
熏習義有二種義一增長念熏習謂由境界力增長
事識中智相相續相法執分別念也二增長取熏習
增長事識中執取相計名字相謂人我見愛煩惱也
由此二義則明由境界熏動妄心也二妄心熏習義
亦有二種一業識根本熏習香象云此以業識能資
熏住地無明迷於無相能起轉相現相等相續令彼
三乘人雖出三界雖事識分段麤苦猶受梨耶變易
行苦然此細苦無如來有但為簡細異麤故已離麤
苦時相顯處說故論云一業識根本熏習能受阿羅
漢辟支佛一切菩薩生滅苦故由此文故此論之宗
入無餘涅槃定性二乘亦有三種餘謂煩惱餘業餘
果報餘永不滅身心等必經八萬劫等後發菩提心
必成佛果故涅槃經如來性品云二乘之人八萬六
萬四萬一萬劫住處名為涅槃無上法王所住之處
名大般涅槃案云入其無餘雖滅現識賴耶分別事
識重所感苦而自然有業識苦賴耶及業識根本熏
習所感細苦故具如餘處二增長分別事識熏香象
云由此事識能資熏習起時無明起見愛麤惑發動
身口造種種業受凡夫分段苦也故論云二者增長
分別事識熏習能受凡夫業繫苦故三無明熏習亦
有二義一根本熏習香象云根本不覺熏動真如成
業等諸識但今舉初故論云業識也此中廣可說大
乘祕密四相竝如二德起信論記見之故論云一者
根本熏習以能成就業識義故（且舉初故云業識義耳實亦在轉識現識
等）二所起見愛熏習謂枝末不覺熏習心體成分別
事識但末從本生故云所起勝鬘經云無明住地能
起一切住地煩惱也又有經云無明力最大能動一
法界遍二生死等問楞伽經及此起信論說業識等
者是阿賴耶既有業根本識熏習然深密等諸經及
唯識等論云阿賴耶是無覆無記是雖所熏而非能
熏此論之中阿賴耶識中□不覺義謂根本不覺枝
末不覺等既與無明相應亦可非所熏若許爾者違
諸經論阿賴耶識具所熏四義故為所熏等故答丘
龍會云然此識中想數為首取相分別即不了達無
相真如故名法執亦名無明非推求性計度實有故
無慧等餘心數法又此妄想最初極微細唯與大圓
鏡智相違是故不妨諸轉識智由此義故亦能受是
無記故非極香臭之所記故如人衣等仙即覺臭而
亦能受香臭所熏非極臭故此識亦爾如攝論云無
記者不可記極香臭義故令此中約巨細道理故賴
耶亦有通法執與一心相違取謂分別故亦為能熏
彼唯識論等約麤相道理故賴耶是無覆無記無執
障亦唯為所熏耳故瑜伽及深密等經建立心意識
祕密善巧等既言祕密善巧豈如言可取哉問若爾
何故諸論之中阿賴耶識無執障故名無覆無記若
有妄想者是應不善亦可與癡數相應答無別無明
等故亦無與慧等心所相應故不云不善唯與遍行
五數相應無與餘心所相應義亦唯識論中約可思
議熏義唯以賴耶為所熏則簡真如常法等以七轉
<pb n="231"/>
識三性見相為能熏則簡異熟無記等今此起信論
中約不思議熏義以真如法亦為所熏亦為能熏業
識等賴耶亦為能熏亦為所熏染法熏習六義之中
更互相望而為能所熏故亦約熏動義及熏生義等
廣可分別故楞伽云不思議熏不思議變是現識因
取種種塵及無始妄想熏是分別事識因等乃至廣
說香象解云不思議熏者謂無明能熏真如不可熏
所而能熏故名不思議熏又熏即不熏不熏之熏名
不思議熏不思議變者謂真如心受無明熏不可變
異而能變故云不思議變又變即不變不變之變名
不思議變是現識因者於中亦有轉業識舉麤兼細
故名現識取種種塵者即此現識所現種種境界還
能動彼心海起諸事識之浪故也無始妄想熏者即
彼和合心海之中妄念習氣無始已來熏習不斷此
塵及念熏動心海種種識生故名分別事識因等也
第二明淨法熏習者香象云總而論之略有二義一
真如內熏無明令成淨業此則本熏二即此淨用返
熏真如令增勢力此則新熏為此義論云云何熏習
起淨法不斷所謂以真如法故能熏習無明（此則本熏）以
熏習因緣力故則令妄心猒生死苦樂求涅槃（此則新熏）
集者案云此論意真如本覺之體內熏於無明冥起
淨用之義是名本性其所起之淨用還熏於本覺之
體更令起修生之果是名新熏彼唯識論中於此新
熏更分法爾新熏二義謂其真如所起之淨用新熏
從無始法爾展轉資熏無有斷絕名為法爾種子其
本覺真如無始故淨用亦無始其淨用漸增至見道
位證一心性還起淨德此淨用更熏種子護法論師
且得此義矣然其真如所起淨用是雖無始而以用
望體體是本有而用新熏此新熏淨用為正因緣能
生始覺之果以修因得果之道理無差故即此淨用
上雖分新熏法爾義而其新熏法爾望本覺內熏之
體唯新習所成故但名新熏難陀論師義且得此理
矣然此淨用為生果正因而其真如無內熏者不能
起淨用其淨用者必從本覺內熏起若無體時用亦
無故故生其果者必從本覺之性熏故唯本性也護
月論師義且得此門矣由如是義故丘龍和上云若
依作因受果之門新熏種子正為因緣於生自果有
功德故彼本性者直是果法可生之性而於生果無
有功能但名果性不名為用故若依此門唯有新成
種子而無本性種子彼新熏師意得此門也若依從
性成果之門唯本性界正為種子以是果法之自性
故新熏不作果法自性故約此門彼新熏習但能熏
發本性種子不能則成自體種子其唯本有種子意
得此門也若就和合生果門者新熏種子唯有功能
如其無性果則不生生果由性性即為因雖有本性
若無新熏則無功能功能生果豈非種子故依此門
則當說云有二種子共生一果其新薰法爾竝立一
果師意得此門也故此起信論會諸宗義以為論致
矣若偏執言者無所不非若得意說者無所不是一
心二門之妙術於茲驗矣然此淨法熏習別而論之
有二種熏習是二熏習各有二義言二種熏習者一
妄心熏習義二真如熏習義妄心熏習二種義者一
分別事識熏習二意熏習真如熏習二義者一自體
相熏習二者用熏習初妄心熏習中分別事識熏習
者論云依諸凡夫二乘人等猒生死苦隨力所能以
漸趣向無上道故香象云分別事識即意識也以此
識不知諸塵唯是識故執心外實有境界凡夫二乘
雖有發心趣向解脫而猶計生死可厭涅槃可欣不
了唯心道理仍後由此作意力久遠後還得菩提故
云分別事識熏習乃至漸向無上道故言意熏習者
若就本而言名為業識通而論之五種意也（賴耶三識及智
識相續識五種意矣）以諸菩薩知一切法唯是識量捨彼事識
外計分別既了唯心趣理速疾異前漸悟故云論二
<pb n="232"/>
意熏習謂菩薩發心勇猛速趣涅槃故問此中妄心
既竝熏習真如起返流行意熏既屬賴耶如何能自
發心修行答前凡夫二乘不覺賴耶但依分別事識
資持力而發心修行以不違本故向大菩提疎而且
遠故云漸也此菩薩既了賴耶本識即依此識資持
力方得發心修行以了本故向大菩提親而且近故
云速也此約所依相資辨熏非各自發心等此意顯
者其淨用菩提心是從本覺內熏起此無明所起之
心還非起於淨業但約此識之位以辨熏習耳實本
覺心之所起故故云約所依相資辨熏等矣真如熏
習中自體相熏習者論云從無始世來具無漏法備
有不思議業作境界之性依此二義恒常熏習以有
力故能令眾生猒生死苦樂求涅槃自信己身有真
如法發心修行香象解云不空本覺名無漏法此法
冥熏眾生非物能了故云不思議業也此中業者是
冥熏作用也作境界性者明非直熏彼妄心令其猒
求成能觀智亦乃與其觀智作所觀境界也以此二
法等者顯熏功能謂此心境二義亦可此體相二法
冥熏眾生以有力故令起猒求等行言自信等者明
依熏起修行之相也言真如熏習中用熏習者論云
用熏習者即是眾生外緣之力如是外緣有無量義
略說二種云何為二一者差別緣二者平等緣等香
象解云差別緣者為於凡等事識熏習而作緣謂現
形不同故云差別亦可與差別機為緣故也謂三賢
以上乃至諸佛能作此緣言平等緣者為諸菩薩業
識熏習而作於緣謂唯現佛身平等無二故云平等
亦可與平等心機為緣故也謂初地以上乃至諸佛
要依同體智力能依作此緣故論云平等緣者一切
諸佛菩薩皆願度脫一切眾生自然熏習恒常不捨
以同體智力故問此之二緣何故名為真如用熏習
耶答其佛菩薩等皆是我一心所現更無別法是真
如本覺用大義故故大瓔珞經云自見己身當果諸
佛摩頂說法身心別行不可思議又此論云以不知
轉識現故見從外來取色分齊等故我一心本覺田
熏習即為佛菩薩等耳問此染淨二熏習若有窮盡
耶亦無斷盡耶答香象云染法違真無始有終故窮法
界之源其染法熏亦有終盡淨順理有始無終雖既
成佛而起淨法熏亦無終盡以起應化不思議用無
斷盡故故論說此盡無盡義云復次染法從無始來
熏習不斷乃至得佛後則有斷淨法熏習則無有斷
盡於未來此義云何以真如法常熏習故妄心則滅
法身顯現起用熏習故無有斷問既成佛果雖窮心
源而淨法熏習無有斷盡者前後佛德可有勝劣前
佛久熏習故答唯識之宗理法身是雖一味而智法
身前後別取譬如燈光重重不相障礙雖周遍而不
離亂今此起信論前後之佛皆是一心更無別體但
以妄想分別故各謂自他殊若息妄論真前後無差
其始覺之佛還同本覺無始覺之異故無前後勝劣
之過故華嚴云眾生妄分別是佛是世界若解真實
者無佛世界既窮一心之真源達萬像之中實故無
佛界之殊豈有佛身之別哉又論云始覺者即同本
覺既到法界之源無迷悟之異岸何有本始之別流
故云即同本覺矣問此起信論染淨熏習具足種子
六義耶答准香象緣起六因童亦得具足故其教分
記中卷云若爾現行為種子因豈得有六義答隨勝
不具如攝論等說種子有六義此約大乘初教若約
終教緣起祕密義皆具此六義以此教中六七識等
亦是如來藏隨緣義無別自性故七識亦具本識中
六義也思之委釋六義如具六因章裁繁不集問唯
識論宗法爾種子者是約有為性此論法爾性者是
約無為性以何聖教以為龜鏡哉答寶性論云真如
性者如六根聚經中說從無始世來畢竟究竟諸法
體故無上依經亦有此文此則約無為性明無始法
<pb n="233"/>
爾義故以為證矣瑜伽論云六度殊勝有如是相無
始時來展轉傳來法爾所得等此則約有為性明無
始法爾義故准此文二論之宗各殊知矣。
第六建立三身同異門者唯識論中清淨法界四智
心品總是五法名為法身此法身之中別開三身清
淨法界為自性身合自他受用名為受用身合淨穢
立化身名變化身故論第十卷云此牟尼尊所得二
果永離二障亦名法身無量無邊力無畏等大功德
法所莊嚴故體依聚義總說名身設此法身五法為
性非淨法界獨名法身二轉依果皆此攝故如是法
身有三相別一自性身謂諸如來真淨法界受用變
化平等所依離相寂然絕諸戲論具無邊際真常功
德是一切法平等實性即此自性亦名法身大功德
法所依止故二受用身此有二種一自受用謂諸如
來三無數劫修集無量福慧資糧所起無邊真實功
德及極圓淨常遍色身相續湛然盡未來際恒自受
用廣大法樂二他受用身謂諸如來由平等智示現
微妙淨功德身居純淨土為住十地諸菩薩眾現大
神通轉正法輪決眾疑網令彼受用大乘法樂合此
二種名受用身三變化身謂如來由成事智變現無
量隨類化身居淨穢土為未登地諸菩薩眾二乘異
生稱彼機宜現通說法令各獲得諸利樂事等乃至
廣說以五法性攝於三身異說繁廣具如彼說亦如
基師法苑三身義章然約論意論常無常者法身是
常以自性故亦是無常以離不離故修生功德是無
常以從因生故是有為無漏故亦得是常以無間斷
故相續起故莊嚴論云自性無間續三佛俱常住等
今依此起信論凡夫二乘所見六道差別之相名為
應身十解以上菩薩所見離分齊色名為報身遠離
色心之異泯一異之差別諸法之總體非理非智無
礙之真名為法身故論云復次真如用者乃至又無
有用相可得何以故謂諸佛如來是法身智相之身
第一義諦無有世諦境界離於施作（已上明法身矣但隨眾
生見聞得益故說為用此用有二種云何為二一者
依分別事識凡夫二乘心所見者名為應身以不知
轉識現故見從外來取色分齊不能盡知故二者依
於業識謂菩薩從初發心意（十解初發心住名初發意）乃至菩薩
究竟地心所見者名為報身身有無量色色有無量
相乃至隨所示現即無有邊不可窮盡如是功德皆
因諸波羅蜜等無漏行熏及不思議熏之所成就具
足無量樂相故說為報又凡夫所見者是其麤色隨
於六道各見不同種種異類非受樂相故說為應身
等廣如彼說然依此論意論常無常等者香象云即
有二義先別明後總說別中修生功德是無常以修
生故亦即是常一得已後同真如故何以故本從真
流故無明已盡還歸真體故梁攝論云無不從此法
身流無不還證此法身等又云猶如虗空遍滿一切
色際無生住滅變異如來智亦爾遍一切所知無倒
無變異等是故當知非直無間斷故以為常亦則同
真如不變常也法身是常以隨緣時不變自性故亦
是無常以隨染起故何以故以諸功德既竝同真是
故起用唯是真作故此起信論中報化二身屬真如
用攝又云眾生心淨法身影現等又云復次本覺隨
染分別生二種相與彼本覺不相捨離謂一者智淨
相二者不思議業相乃至廣說者由此法身隨緣義
故是故功德差別得成由不變義故是故功德無不
即真以舉體隨緣令相不變二義鎔融無障礙故是
故佛果即常無常具足四句或非四句隨義應知問
若爾如何說非一異也答唯識論中以真如遍故智
證真如故非異也有為無為不同如故非一也今此
起信論中以德有二義一緣起現前義以三無數劫
功不虗故二無自性義以離真如無體故此中初義
與法身隨緣後義與法身不變是非異門以是舉體
<pb n="234"/>
全收又此初義與不變後義與隨緣是非一門以義
差別故是則不動非異明非一也問如是二宗皆為
乖角如何和會以為論宗答香象會初約大乘始教
後就大乘終教教有淺深故無過失也丘龍和會報
化身經論異說云如同性經說穢土成佛名為化身
淨土成道名為報身金皷經說三十二相八十種好
等相名為應身隨六道所現之身名為化身依攝論
說地前所見名為變化身地上所見名受用身爾此
起信論中凡夫二乘所見六道差別之相名為應身
十解菩薩所見離分齊色名為報身所以如是不同
者法門無量非謂一途故隨所施設皆有道理故如
攝論中說地前散心所見有分齊相故屬化身今此
論中明此菩薩三昧所見離分齊相故屬報身由是
道理故不相違也集者云唯識論中約可思議熏因
果及依持門明理法身及智法身雖不離而理無為
智有為體用差別等今此起信論中就不思議熏因
果及緣起門說三身雖別而報化身是真如用大也
以理即是智智即是理故經云第一義空名為智慧
等以色即是心心即是色故論云即此法身是色體
故能現於色所謂從本已來色心不二以色性即智
故色體無形說名智身以智性即色故說名法身遍
一切處所現之色無有分齊隨心能示十方世界無
量莊嚴各各差別皆無分齊而不相妨此非心識分
別能知真如自在用義故等廣明義相具如餘處且
論同異略他斯止。
第七建立執障同異門者唯識論中人執為首根本
煩惱忿恨覆惱等諸隨煩惱是為煩惱障之自性其
眷屬者彼相應法及所發業并所感果相從通入煩
惱障體所知障者法執為首妄想分別及與法愛慢
無明等以為其體論助伴者彼相應法并所取相亦
入其中若依八識分別煩惱障體不與阿賴耶識相
應唯共七轉識起於中愛與無明通七種識慢通二
識瞋唯不通第七末那疑及四見唯在意識薩迦耶
見在意意識薩迦耶中有二行相所謂我行及我所
行如是二行亦通二識意識二行義在可見末那二
行異說（云云）護法論師云直緣賴耶見分計為我我所
乘語勢故說我所言等難陀論師等云緣阿賴耶識
自體而作我行兼緣彼識體上諸相分作我所行等
大乘基等取前說以為正義元曉師等取後釋以為
正義釋難會違具如其二障章見之若依三性分別
障體者三性法門乃有多種且依一自性門說色無
色界一切煩惱及欲界末那四惑皆是有覆無記性
攝五識所起貪恚癡等是不善性不善意識之等流
故欲界意識所起之中若分別起一切煩惱悉是不
善任運起中身邊二見是無記性愛慢無明能發修
斷不善業者是不善性結生之時微細現行是無記
性瞋恚一種唯不善性等隨煩惱中尋伺惡作睡眠
此四通於三性而在善中非必是隨煩惱性如於夢
中修無漏道此中睡眠數非惑性故其餘三種准此
可知放逸等十及諂誑憍唯通不善有覆無記忿恨
覆惱慳嫉與害無慚無愧如是九種唯不善性此中
無慚無愧論其自性遍行一切不善心中若說增用
愧通一切慚未必通然此隨煩惱略由四相差別建
立謂無慚無愧亦通不善心起放逸掉舉惛沉不信
懈怠邪欲勝解邪念散亂不正知此十通一切染汙
心起通一切處三界繫忿恨惱嫉諂誑憍害此十各
別不善心起若一生時必無第二如是十種皆欲界
繫除諂誑憍由誑及諂至初靜慮憍通三界此并前
二若在上地唯無記性尋伺惡作睡眠此四通三性
心非一切處非一切時若有極久尋求伺察便令身
疲念失亦是勞損是故尋伺名隨煩惱此二乃至初
靜慮地惡作睡眠唯在欲界煩惱障相略說如是所
知障相者護法論師等云法執無明唯在第七第六
<pb n="235"/>
二識不通餘識推求性故法愛恚等非見所攝不推
求者亦通五識然具法執不通賴耶若此識中有法
執者成法我見有無明等不相應唯與五法相應又
若此識有法執者無所熏故應念念失不待對治即
成大過又法空觀初現前時此亦應斷障治相違不
俱行故若爾所餘有漏種子應無所依所修功德應
無熏習無所熏故亦不可言熏習鏡智非無記故猶
未得故故知法執不通此識若於三性中唯在不善
有覆無記雖復不染二乘聖道而有染覆菩薩道故
由此義故亦名有覆亦名無覆一體二名所望別故
不通四種一向無覆無記心中於轉識中異熟果者
與異熟識性類同故分別力劣不能執故威儀等心
不堅執故非普遍故又亦不通一切善心與無明等
性相違故必與無癡善根俱故如瑜伽說無明有二
一者不善二者無記又有二類一者染汙二不染汙
不言有善故等若約纏及隨眠正習及心心所等五
法分別二障者具龍章治斷二障位地等殊具如唯
識第九第十及建立位行門問煩惱障中何之煩惱
能發引業及發生業耶答通而論之一切煩惱皆發
引業亦發生業於中別取其最勝者無明能發引業
愛取能發生業言發引業者發現起業發生業者發
種子業由能熏先行種子令成能轉為有故引業能
發則有二種發罪業時現纏能發福不動業隨眠能
發發生業時罪福不動皆有現行愛取能發又發引
業中俱生煩惱發別報業唯分別起隨其所應能發
三種總發引業等問何之煩惱能結生耶答通相而
言自地所有一切煩惱皆能結生論最勝者唯由俱
生無記我愛結生相續所結之生不出二種一者正
生二者方便生結正生時亦有二種生有色界中有
時結生無色界死有時結結方便生唯在死有然臨
死有心有其三位謂前三性心位其次染汙心位最
後異熟心位此中初二是在意識最後一心是異熟
識又三性心位非結生時後之二心是結生位又後
二中初是現纏結生之位後是隨眠結生位也如瑜
伽等廣說問二執與二障有何差別答執狹而障寬
障除賴耶而有七識執唯在意意識故又執本而障
末由內我故外起貪嗔等障故問此二障者若別體
耶若同體耶答同體異用故立二名問異用二名其
義如何答煩惱障者貪嗔等惑能感界內之報逼惱
有情令離寂靜遮止有情不出生死故云煩惱障所
知障者法執等惑遮止智性不成現觀覆弊境性不
現觀心由是義故名所知障然煩惱少分有障於境
智而不遮無上菩提雖已斷此不得彼故所知障亦
少分有感生死而不蔽於二乘涅槃雖不斷此而證
離故一體異用以名二障矣今依此起信論六種染
心是煩惱礙體根本無明是智礙體言六染者一執
相應染即是意識見愛煩惱所增長義麤分別執而
相應故二不斷相應染五種意之中相續識法執相
應相續生起不斷即相續異名三分別智相應染即
五種意中第四智識四現色不相應染即五種意中
第三現識五能見心不相應染是五種意內第二轉
識也六根本業不相應染是五種意內第一業識此
中初二在於六識第三一染在第七識後之三染俱
在第八此論所言煩惱礙六染之中已攝唯識所說
二障皆盡根本無明者彼六染心所依根本最極微
細冥闇不覺內迷自性一如平等未能外向取差別
相故無能取所取別異與其真明其相太近故此無
明於彼最違如沙彌與上座近也於生死中無有一
法細於無明而其本唯此為元忽然始起是故說名
無始無明如本業經云其住地前便無法起故名無
始無明住地此論下云以不達一法界故心不相應
忽然起念名為無明故此言無前及忽起者非是望
時節前後唯是橫論細麤緣起如是無明雖非與異
<pb n="236"/>
熟識相應而為作本和合不離故依此識方說其相
由是攝在賴耶識位二礙體性略說如是論文云染
心義者名為煩惱礙能障真如根本智故無明義者
名為智礙能礙世間自然業智故香象解云照寂妙
慧如理之智名根本智染心喧動違此寂故名染心
為煩惱礙以煩動惱動故後得如量之智名世間業
智以無明昏迷無所分別違此智用名為智礙此且
依本末相依門以所起染心為煩惱礙能起染心之
無明名為智礙不約人法二執以明二礙故異前宗
此論中所說二執亦異前論論對治邪執分云一切
邪執皆依我見若離於我則無邪執是我見有二種
云何為二一者人我見二者法我見人我見者依諸
凡夫說有五種云何為五一者聞修多羅說如來法
身畢竟寂漠猶如虗空以不知為破著故即謂虗空
是如來性等乃至第五者聞修多羅說依如來藏故
有生死依如來藏故得涅槃以不解故謂眾生有始
等法我見者依二乘鈍根故如來但為說人無我以
說不究竟見有五陰生滅之法怖畏生死妄取涅槃
等問此論所說五種人執既竝於真如法上計云何
說為人我執耶香象解云此有二釋一云此是初學
凡夫有人我者作此執故云我人執也二云由如來
藏中有二義一是本覺義即當是於人上妄計故云
人執二是理實義當所觀之法今據初義故說人執
法執如常執色心等法是實有故名為法執耳問此
論之中所說二礙葢有發業結生功能耶答亦有此
義何者無明住地發無漏業能受界外變易生死此
是無作四諦道理如前所說唯識之宗直有作四諦
門也所以彼宗中不立變易別因頓悟菩薩資助廣
果天現身因以令與果漸悟菩薩若第四果迴心者
資助欲界現身因以令與果若前三果者有二種釋
一云如頓悟人未斷上界惑故一云雖未斷上界惑
而既伏離更不受生故助欲界現身因以令微妙往
大自在宮以成佛果今依此起信論宗立別因果故
論四種熏習中云業識根本熏習能受三乘三種意
生身業如勝鬘經云又如四取緣有漏業因而生三
有如是無明住地緣無漏業因生阿羅漢辟支佛大
力菩薩三種意生身故總說雖然於中分別者丘龍
解云此中所發無漏業者方便道中分道善根不為
三漏所發所潤不受三有故名無漏當知集諦有其
二種謂有漏集諦無漏集諦所生苦諦亦有二種謂
有為苦諦無為苦諦如寶性論云云何名為世間以
三界相似鏡像法故此明何義依無漏界中有三種
意生身應知彼因無漏善根所作名為世間以離有
漏諸業煩惱所作法故亦名涅槃依此義故勝鬘經
云有有為世間有無為世間有有為涅槃有無為涅
槃故能發業中亦有二種一無明住地能發引業二
愛取習氣能發生無明住地所以能發引生死業者
由此無明迷自心性本無起動終無變異緣此勢力
堪能發起感生意生身變易生死業菩薩見道永離
能所隨分通達本無起動是故雖有無明而不成感
生之業由此勢力其後所起方便道等亦應不成感
生之業例如二乘見道已後雖有俱生我見無明而
不得成總報之業當知此中道理亦爾所以人執習
氣法執分別不能發此無漏業者若於二乘不無此
義但菩薩方便道中為對治彼修無漏業障治相違
故此亦如是無明住地非無漏業所能伏滅是故能
發如是無明通發三乘無漏引業故唯說此為方便
也發生業時唯能潤業發能取種子令成能與非發
現起無漏之業由是義故愛取習氣妄想分別能發
生業如智度論說阿毗䟦致菩薩習氣力故受法性
生身是顯發生業義寶性論云緣相者謂無明住地
與行作緣如無明緣行此亦如是故此明發引業義
又彼論云緣彼無明住地緣細想戲論習因無漏業
<pb n="237"/>
生於意法是文俱顯二種發義次明結生相續力者
羅漢獨覺受彼生時我愛習氣在隨眠位結生相續
若諸菩薩智力所引結生相續不須習氣此中結生
及發生業是煩惱礙功能此等皆在六染中故發引
業者是智礙力無明住地非六染故又此智礙別有
二種殊勝功能一此無明動真如流轉生死如經說
言即此法身流轉五道說名眾生此起信論云自性
清淨心因無明風動故二此無明能熏真如變生一
切識等如楞伽經云不思議熏不思議變是現識因
此論文云真如淨法實無於染但以無明而熏習故
即有染相故由有如是二種力故能作二種生死依
正如夫人經云此三地彼三種意生身生及無漏業
生皆依無明住地有緣非無緣故當知無明其力殊
勝如偈中說般若力最勝能至無所為而無不為故
一切生死中無明力最大能動一法界遍生二生死
諸門分別委如丘龍二障章。
第八建立位行同異門者唯識論中立五種位謂以
信等四位為資糧位十迴向後別立四善根為加行
位真相二見道名通達位餘皆名為修道位矣其佛
果位為究竟道矣又等覺妙覺亦同為究竟然其地
前亦有四十心以其十信亦成位故故彼論第九云
何謂悟入唯識五位一資糧位謂修大乘順解脫分
二加行位謂修大乘順決擇分三通達位謂諸菩薩
所住見道四修習位謂諸菩薩所住修道五究竟位
謂住無上正等菩提等廣說位相矣然大乘基等一
類諸德判此五位以為四不退一十信第六信為信
不退以云不退心故二十住第七住已上為位不退
以不起邪見故三初地以上名證不退以證真理故
四八地以上名行不退以無功用行故然瑜伽論云
若諸菩薩住勝解行地名下品成就住淨勝意樂地
名中品成就住隨決定究竟地名上品成就若菩薩
住下品成就猶往惡趣此盡第一無數大劫乃至廣
說由此論文香象判云亦可菩薩地前總說為退以
其猶墮諸惡趣故又依佛性論菩薩至十迴向方皆
不退也問若爾何故十信第六信心名不退心耶香
象華嚴明難記會云以思不退未成不退是名不退
心耳問若爾何故起信論云十解已上皆名不退耶
答二論宗淺深異故委如下說其位中行相者如瑜
伽云勝解行住菩薩轉時何行何相或時具足聰慧
於其諸法能受持等或於一時不能如是等乃至廣
說或於一時於大菩提已發心而後退捨等如是等
類名勝解行住其十地中初地已上七地以還有二
種根漸悟菩薩為智增上頓悟菩薩為悲增上八地
以上無二根性悲智平等無功用故問若八地已上
悲智平等無漏觀心一切時續者如何說有超劫如
釋迦佛第三劫初逢燃燈佛布髮掩泥超於八劫第
三劫滿修相報初逢勝觀佛亦弗沙翹足讚歎超於
九劫答唐慧沼師略存二解一云或有一類住遊觀
心多或躭滅定久對此有超問若爾如何八地已上
剎那剎那轉增進耶答據八地上住出已後長時而
說問若爾如何云初地已上入住出心各各齊等答
若據作意即功力齊不同地前設作意時力用不等
若執皆齊如何得說智增悲增及於煩惱怖不怖別
（已上一解了一云悲增智增怖不怖類地地各齊然說超
者以智望悲增者說超問若爾智增望悲者自得成
超何須說彼布髮等耶答此等超增是故徧說（第二解了）
或是化相方便說超非是實爾何以故八地已上他
受用土中何處有泥土須髮掩何有石窟作佛安禪
問若爾三僧祇於智悲增何者而說答據智增者然
三祇中地前伏惑而不故留隨惑受生故初地已上
故方留惑以自在生故不隨惑故但是第六識俱起
惑耳非第七識時時間起故（上且述異下自彰）今依此起信
論亦說菩薩十地差別而不以見修等名說又於地
<pb n="238"/>
前但有三賢其十信是行非位故未得不退故故分
別發趣道相中云信成就發心者依何等人修何等
行得信成就堪能發心所謂依不定聚眾生乃至修
行信心逕一萬劫信心成就得發心者入正定聚畢
竟不退名住如來種性中正因相應等丘龍解云十
信以前名邪定聚十住已上名正定聚其二中間名
不定聚即十信行也又仁王經云習忍以前行十善
菩薩有進有退猶如輕毛隨風東西等在此修行經
十千劫入十住位方得不退依如是等文象龍二德
云今依此論十住之初即不退墮下二乘地況諸惡
趣及凡地耶問若爾何故本業瓔珞經云舍利弗法
才王等十住第六住有退入凡夫不善法中等答今
此起信論釋彼經文為示現退也故論釋發心住相
云如修多羅中或說有退墮惡趣者非其實退但為
初學菩薩未入正位而懈怠者恐怖勇猛故又是菩
薩一發心後遠離怯弱畢竟不退墮二乘地等其位
中行相者今此論中云三賢初中位小分得見法身
能於十方世界八相成道利益眾生又以願力受身
自在亦非業繫又依三昧得少分見佛報身以知法
性無慳貪故隨順行檀波羅蜜等故論釋發心住云
菩薩發是心故則得少分見於法身故隨其願力能
現八種利益眾生乃至隨其所生與微垢相應亦非
業繫以有大願自在力故等廣說矣是故當知此中
行位與前論宗淺深之相顯然殊矣其地上行倍前
可知然略明其行相者起信論云證發心者從淨心
地乃至菩薩究竟地是菩薩於一念頃能至十方無
餘世界供養諸佛乃至或示超地成正覺以為怯弱
眾生故或說我於無量阿僧祇劫當成正覺以為懈
慢眾生故能示如是無數方便不可思議而實菩薩
種性根等發心則等所證亦等無有超過之法等集
者云如唯識瑜伽等論初地菩薩一念之頃往百佛
世界今此論中一念之頃往十方無餘世界亦彼論
中初地已上七地已還有悲智二根性殊今此論中
無其二性之別故云種性根等問若此論中種性等
故悲增上智增上二性者何以故智度論等好多成
就佛法菩薩好多成就眾生菩薩耶答香象解云為
顯有功用無功用二位差別寄說二根□□實不如
是若悲增上其慧必劣劣慧導悲悲應滯見滯見之
悲豈名增上縱悲智齊均尚不名悲增上況以劣智
導悲而言增上若智增上悲劣劣悲導智智應滯寂
滯寂之智何名增上以諸菩薩從初以來異凡小故
悲智相導念念雙修如車二輪鳥之兩翼何得說有
增減耶當知由此大乘始終二教麤細異故有二生
死非由悲智互增上故若言彼智增上者有小乘習
怖諸煩惱故永伏者若於地前未證真如可約本習
容有此類以未純熟故初地以上行解純熟同證同
修同斷如何得有如是差別故此起信論云地上菩
薩種性發心修行皆等無差別等問前建立執障門
中二障與二礙若斷位差別耶若二論無異耶答唯
識中說二障斷伏相者委如彼論第九十卷然總而
顯之煩惱障中不同二乘約果分品但於二障分別
起者地前伏現行初地真見道時一剎那中頓斷彼
種其俱生中煩惱障種初地以上自在斷留不故斷
何以故潤生攝化故不隨二乘地故為斷所知障故
為得大菩提故是故攝論云由惑至惑盡證佛一切
智等其所知障行相細故正障菩薩道是故地地別
斷要至佛地方得總盡由是即說二障修惑俱至佛
地故對法論云又諸菩薩於十地修道位中唯修所
知障對治道非煩惱障得菩提時頓斷煩惱及所知
障頓成阿羅漢及如來（已上六識相應煩惱等障伏斷位次耳其末那
俱生行相細故亦同前至佛地方盡矣問其二障修
惑諸識相應地上現行有何同異答其煩惱障內第
六識惑既故留彼是故現種皆以智御用成勝行不
<pb n="239"/>
起過患猶如毒蛇以呪力御不令死無起過而成餘
用菩薩善巧留惑亦爾是故當知於彼煩惱或現或
種皆得自在其第七識煩惱性非潤生故非所留行
相細故七地以還有時蹔現以觀智有間故其所知
障皆後地起或於前地起或現或種以地地別斷故
問若爾何故而有所說七地已還起有漏心等耶答
約第六識中煩惱障為有漏者彼既留故即似有漏
若約所知障為有漏者即實有漏此二通十地若末
那煩惱即實有漏至於七地有無不定以有時蹔起
有漏心故餘義可知今依此起信論六種染心為煩
惱礙根本無明名為智礙二礙行相是如前說今論
其斷位者論云一者執相應染依二乘解脫及信相
應地遠離故解云若二乘人至無學位見修煩惱究
竟離也然此論意諸聲聞人於其起煩惱障尚不能
斷但能折伏何況能斷彼所知障彌勒間經論楞伽
經同云不能究竟斷諸煩惱但折伏一切煩惱等集
者云既未斷根本無明如何斷其煩惱耶依無始無
明住地起一切煩惱故論說云過恒河沙等上煩惱
依無明起差別我見愛染煩惱依無明起差別如是
一切煩惱依於無明所起前後無量差別唯如來能
知故言信相應者十解已去信根成就無有退失名
信相應此菩薩得人空見修煩惱不得現行故云遠
離非約隨眠以留惑故調地前三賢位中初既不墮
二乘地故於煩惱障自在能斷留故不斷隨眠為除
智障業故論下文云得少分見法身作八相等化乃
至非業繫以自在故若約唯識宗初地已上方說留
惑是如上說今此菩薩非直斷四住人執亦分斷無
明住地故此論云不了一法界義者從信相應地觀
察學斷故今但為顯斷人我麤執故不論彼也二者
下斷相應染依信相應地修學方便漸漸能捨得淨
心地究竟離故解云從十解已去修唯識觀尋思方
便乃至初地證三無性遍滿真如法執分別不得現
行故言淨心地究竟離也然此論意於二障中不分
俱生及分別俱有正使及習氣地前伏使現地上除
習氣佛地究竟淨俱此位菩薩以怖智障故修唯識
真如等觀伏斷彼障然於煩惱障非直不怖不修對
治亦乃故留助成勝行初地以上斷智障一分麤故
於煩惱障不須更留是故二障不分見修至初地時
正使俱盡三者分別智相應染依具戒地漸離乃至
無相方便地究竟離故解云法執細惑七地已還有
出入觀異故於境界有微分別然地地分除故云漸
離八地已去無出觀外緣境故於七地盡此惑也故
云無相方便地究竟離也以二地三聚戒具故云具
戒地以七地於無相有觀有加行方便之功用故云
無相方便地以八地已去於無相理無方便功用故
四者現色不相應染依色自在地能離故解云是五
意中現識依根本無明動令現境也以八地中得三
種世間自在色性隨心無有障礙故云色自在地能
離也以色不自在位現識不亡故此位中遣彼相也
五者能見心不相染依心自在地能離故解云即五
意中轉識名能見心以根本無明動令能見故論上
文云依於動心成能見故第九地中善知眾生心行
十種稠林故云心自在此於他心得自在又以自得
四無礙智有礙能緣永不得起故云心自在地能離
也六者根本業不相應染依菩薩盡地得入如來地
能離故解云即五意中業識以無明力不覺心動故
菩薩盡地者謂十地終心金剛喻定無始地中微細
習染心念都盡故上論文云如菩薩地盡滿足方便
一念相應覺心初起心無初相以遠離微細念故得
見心性心即常住等案云上六種染心是為煩惱礙
斯煩惱礙中攝唯識所說二障已盡初三染心中攝
七識中煩惱障及所知障盡故謂執相應染及不斷
相應染是六識中所起二障也分別智相應染者是
<pb n="240"/>
第七識分別愛非愛境故云分別初與慧數相應內
起執心故云智也二論淺深差別顯然矣根本無明
名為智礙其斷位者論云不了一法界義者從信相
應地觀察學斷入淨心地隨分得離乃至如來地能
究竟離解云是染心所依無明住地能染真如成染
心故即不了一法界義者以不知法一界故即初麤
者至初地離後細者至佛地盡故也然初無明生得
住地及作得住地等亦四住地及五住地等廣分別
此義且如丘龍二障及勝鬘疏等但新羅元曉法師
飛龍之化灒于青丘故字丘龍大周法藏和上駕象
之德振于唐幡故字香象傳記如斯見者知之然此
論宗卓爾不群固是枯槁赴淵之者為凡而已矣西
河洙泗之徒刻意而退矣憬悟闇魯侯之＆CB18611;語至道
之玄強望馬鳴之冥加仰賴私師之洪恩忽率性靈
之愚忝集同異之趣所得之功德迴向於法界冀將
來之窮達幸垂賜改作云爾。

大乘起信論同異略集（終）

文政十年丁亥二月下旬頃以南溪松林院御所
持之本令書寫之者也。
叡嶽東塔執行探題前大僧正豪實

<article id="n762">起信論纂註</article>

<other>No. 762</other>
<sarticle>大乘起信論纂註卷上</sarticle>

馬鳴菩薩　造
梁西印土　真諦三藏　譯
明擕李沙門　真界　纂註
先明論註題目。次釋作者譯人名德也。言大乘者。
大謂所乘之法。乘謂能乘之人。法具一心三大。人
通因人果人。蓋以諸佛菩薩。始則乘此大法信解
自心而修大行。終則乘此大法登涅槃岸到菩提
鄉。故知所乘即是能運。能乘即是所運。如是則大
能運載一切至於究竟。無有餘乘。唯一佛乘。故云
大乘。故下文云。一切諸佛本所乘故。一切菩薩皆
乘此法到如來地故也。所言起者。謂大乘是能起
之法。信為所起之心。蓋眾生能信自心體相。良由
理教大法所熏。是則大乘有起信之功。故云大乘
起也。故下文云。有法能起摩訶衍信根。所言信者。
謂大乘是所信之理。信為能信之心。是以能信大
乘之理者。則名大乘信也。夫大乘信者。謂信自心。
本來清淨。本自具足。本不生滅。本來平等。亦信自
心。具足性德。能生萬法。果如是信。可謂大乘信矣。
是則依大乘而起信。所起即大乘信。故云大乘起
信也。不云解行者。以信為解行之本。今從其本以
標題目。故不云也。所言論者。集法議論也。謂假立
賓主。自問自答。往復徵析。論量正理。教誡學徒也。
然論有宗釋之異。此即宗論。謂馬鳴大士。宗法華
涅槃楞伽思益等百餘部實教大乘之所造故。實
為義豐文約。無法不收。故下文云。如是此論。為欲
總攝如來廣大深法無邊義故。應說此論。則論為
能詮之文。大乘起信為所詮之義。是則義由論顯。
論逐義名。文義雙彰。能所合目。故云大乘起信論
也。言纂註者。謂纂集疏記要義。以釋此論也。然疏
記流布。其來久矣。今復纂之者。蓋以賢首疏釋。論
疏各分。而圭峯以為覧者不便。即碎析疏文。列於
論下。使論疏錯雜。而章段不分。雖則便於披覧。又
復困於支離。而弗克見本論渾全之旨。不無尋枝
之厭。故今聯合論文。而分章段。收束科目。以為斷
章。復纂集要義。隨文銷釋。間有不符論旨者。竊附
<pb n="241"/>
己意。此非論註各分。以論下有註。庶幾無尋文之
倦。而有得旨之歡。然未敢自許。達者儻不以人廢
言。幸為我一校其當否也。言馬鳴者。謂此菩薩初
生之時。感動諸馬悲鳴不已。故云馬鳴。言菩薩者。
具云菩提薩埵。此云覺有情。謂有智慧之覺。餘緣
慮之情。即識情未盡。覺行未圓。故稱菩薩。造者製
作。即佛滅度後六百年內所造。言真諦者。譯主之
名。以其學通三藏。就德彰名。故云真諦三藏。譯者
易也。謂易梵天之語。以成華夏之言。故云譯也。
 歸命盡十方  最勝業徧知  色無礙自在 
 救世大悲者  及彼身體相  法性真如海 
 無量功德藏  如實修行等  為欲令眾生 
 除疑捨邪執  起大乘正信  佛種不斷故 
此歸三寶。述造論意也。然將造論先歸三寶者。示
學有所宗。兼以請求加護也。言歸命者。明能歸三
業。蓋能歸之命。總御諸根。既以身命歸之。則三業
具矣。言盡十方者。明所歸分齊。謂非直只歸一方
三寶。故云十方。又非直一佛剎土十方。乃至帝網
剎中皆有十方。無不歸命。故云盡十方。以顯歸心
普徧也。最勝業下。明所歸三業。即是佛寶。以如來
三輪業用。超過一切。故云最勝。以最勝故。故意業
徧知。身業無礙。語業救世。即如來法身大用也。言
徧知者。謂若真若俗。及世出世法。無不盡知。故云
徧知。言色無礙自在者。謂一多大小。真應報化。隨
機所見。各各不同。而不相障礙。然於如來。本無相
無為。故云色無礙自在。言救世大悲者。謂如來語
業。說法救濟眾生。唯以悲心為本。以是無緣之悲。
故云救世大悲。者之一字。結德屬人。謂佛是徧知
色無礙救世大悲者也。及彼身下。明所歸體相。即
是法寶。以法有教理行果。今所歸者。即理法也。蓋
謂非但歸佛法身大用。亦歸如來法身體相。故云
及彼身體相。是則法身大用。即是佛寶。法身體相。
即法寶也。此句是總。下二句是別。言法性真如海
者。謂心為萬法之本。故云法性。不妄不變。故云真
如。體性深廣。無有涯際。故喻如海。此即所歸體法
也。言無量功德藏者。謂如來藏體能含藏無量性
功德故。故云無量功德藏。此即所歸相法也。言如
實修行等者。明所歸僧寶。謂僧通凡聖。今所歸者。
即地上大菩薩僧。蓋地上菩薩。證理起行。行皆稱
實。故云如實修行。以十地皆歸。故云等也。為欲下。
述造論意。謂菩薩造論。不為自求。但欲眾生除疑
捨執。發起正信。而佛種不斷。故下顯示正義。對治
邪執。意在此耳。疑執若除。信解自正。則入如來種
中。正因相應。故得佛種不斷也。
論曰。有法能起摩訶衍信根。是故應說。說有五分。云
何為五。一者因緣分。二者立義分。三者解釋分。四者
修行信心分。五者勸修利益分。
明起說之益。總標論本也。夫聖人設教。必有所益。
若無有益而說法者。是所不應。今此所說。能令眾
生除疑捨執。起大乘信。是故應說也。所言有法者。
即一心三大等能起之法。摩訶衍信根。即所起大
乘之信。蓋眾生得起大乘正信者。良由理教二法
之所熏起。是則大乘有起信之功。故云有法能起
摩訶衍信根也。說有下。總標論本。夫說法者。言不
自起。製必有由。故受之以因緣分。由致既興。次宜
略標綱要。以為宗本。故受之以立義分。宗要既略。
次宜廣釋。令物生解。故受之以解釋分。解既生已。
次宜依解起行。故受之以修行信心分。雖示行相。
鈍根懈慢。次宜舉益勸修。故受之以勸修利益分。
所言分者。以章別餘段。故稱為分。然此五中。初一
是序分。次三是正宗。後一為流通也。
初說因緣分。問曰。有何因緣。而造此論。答曰。是因緣
有八種。云何為八。一者因緣總相。所謂為令眾生離
<pb n="242"/>
一切苦。得究竟樂。非求世間名利恭敬故。二者為欲
解釋如來根本之義。令諸眾生正解不謬故。三者為
令善根成熟眾生。於摩訶衍法堪任不退信故。四者
為令善根微少眾生。修習信心故。五者為示方便。銷
惡業障。善護其心。遠離癡慢。出邪網故。六者為示修
習止觀。對治凡夫二乘心過故。七者為示專念方便。
生於佛前。必定不退信心故。八者為示利益。勸修行
故。有如是等因緣。所以造論。
此明造論因緣也。初一句牒章。問曰下。問答總徵。
一者下。別標總相。所謂下。釋成總義。言因緣者。即
所由所以義也。謂菩薩非為自求名利恭敬。但欲
眾生離分段變易二生死苦。得菩提涅槃二無上
樂。所以造論。斯為一論發起因緣。故云因緣總相
也。二者下。明說解釋分之所以。謂眾生正解不發。
邪執日堅。良由不達如來根本義故。今欲解釋如
來根本之義。令諸眾生正解不謬。故說解釋分也。
斯即向下顯示正義之文。廣釋一心三大之義。即
解釋如來根本義也。以如來得果。皆乘此法。故云
如來根本。若達此本。則正解開發。邪執自銷。故云
令諸眾生正解不謬。三者下。明說分別發趣道相
所以。謂菩薩為令善根成熟眾生。於大乘中堪任
住於不退之位。而究竟佛果。故分別發心修行。進
趣佛道之相。四者下。明說修行信心分所以。謂菩
薩為令善根微少眾生。發四信心。修五種行。而成
熟善根。故說修行信心分也。五者下。明說禮懺方
便所以。謂菩薩為令業重障多善根難發眾生。修
禮懺法。善護其心。銷惡業障。而違離癡慢。出邪魔
網。故說禮懺方便。六者下。明說止觀方便所以。謂
菩薩為令凡夫二乘。修習止觀。對治心過。而具足
佛道。故說止觀方便。七者下。明說專念方便所以。
謂菩薩為令怯弱欲退眾生。專意念佛。得生佛前。
必定不退信心。故說專念方便。已上三文。備載修
行信心分中。八者下。明說勸修利益分所以。謂菩
薩為懈慢眾生。舉益勸修。令其思惟修習。至無上
道。故說勸修利益分也。有如是下。總結造論因緣。
蓋菩薩為眾生故。發心造論。故以一切眾生。而為
發起造論之因緣也。然此八緣。初一是總。餘七別
緣。該括一論。熟覧下文。當自委悉。
問曰。脩多羅中。具有此法。何須重說。答曰。脩多羅中。
雖有此法。以眾生根行不等。受解緣別。所謂如來在
世。眾生利根。能說之人。色心業勝。圓音一演。異類等
解。則不須論。若如來滅後。或有眾生。能以自力廣聞
而取解者。或有眾生。亦以自力少聞而多解者。或有
眾生。無自心力。因於廣論而得解者。自有眾生。復以
廣論文多為煩。心樂總持少文而攝多義。能取解者
如是此論。為欲總攝如來廣大深法無邊義故。應說
此論。
此明造論之意也。問曰下。躡上以問。謂上文所示
種種法門。契經之中已具明矣。何假重論。答曰下。
約因緣不等以答。謂契經之中雖已具明。其如眾
生根有利鈍不同。心行有優劣不等。而受解之緣。
亦有經論之殊。詎可局一方便也哉。所謂下。釋成
上義。然將明因緣各別。受解不同。先明因緣無異。
領解齊等。又將明假經假論之殊。先明不假經論
之別。蓋如來在世。眾生利根。因無異也。能說之人。
三業殊勝。緣無異也。謂色無障礙。身業殊勝。心能
徧知。意業殊勝。音能具演。語業殊勝。以三業殊勝。
故法音歷耳。異類等解。尚不假結集之經。何況須
論。此即不假經論。而領解齊等也。若如來滅後下。
正明因緣各別。受解不同。言能以自力。無自心力。
因各別也。於經於論。緣各別也。然於領解中。有優
劣之殊。即受解不同也。言或有眾生能以自力等
者。若據當文無自心力觀之。則此言自力。即自有
<pb n="243"/>
心力也。又據唐譯云無自智力。心力即是智力。蓋
謂或有眾生能以自己心智之力。廣覧諸經得解
佛意者。或有眾生亦以自己心智之力。不假廣尋。
一聞千悟者。此即利根心智優者。於經領解。然於
領解中。則前劣後勝也。又或有眾生無自心智之
力。因於廣論而得解者。自有眾生厭廣樂略。則於
略論悟佛旨者。此即鈍根心智劣者。於論領解。然
於領解中。亦前劣後勝也。是則因緣各別。受解不
同。故脩多羅外。不礙阿毗達磨也。如是下。結造略
論之意。蓋論主欲以少文。而總攝如來廣大深法
無邊之義。以被最後之機。故說此略論。故海東疏
云。開二門於一心。總括摩羅百八之廣詰（摩羅即說楞伽
經處。以百八句答大慧菩薩百八問。皆上句俗。下句真。同此二門）。示性淨於相染。
普綜逾闍十五之幽致（逾闍國說勝鬘經處。彼有十五章大義。皆說染而不
染。同此生滅之真如義）。至如[鴳-女+隹]林一味之宗（涅槃經）。鷲山無二
之趣（法華經）。金鼓（金光明經）同性（大乘同性經）三身之極果。華
嚴瓔珞四階之深因。大品大集曠蕩之至道。日藏
月藏祕密之玄門。凡此等輩中眾典之肝心。一以
貫之者。其唯此論乎。既而宗旨深奧。義理無邊。有
智之流。請習無怠。
已說因緣分。次說立義分。摩訶衍者。總說有二種。云
何為二。一者法。二者義。所言法者。謂眾生心。是心則
攝一切世間出世間法。依於此心。顯示摩訶衍義。何
以故。是心真如相。即示摩訶衍體故。是心生滅因緣
相。能示摩訶衍自體相用故。所言義者。則有三種。云
何為三。一者體大。謂一切法真如平等。不增減故。二
者相大。謂如來藏具足無量性功德故。三者用大。能
生一切世間出世間善因果故。一切諸佛本所乘故。
一切菩薩皆乘此法到如來地故。
此立大乘法義。為眾生起信之本也。初二句。結前
生後。言摩訶衍總說有二者。標舉論本也。云何下。
徵列論本。所言下。釋出法體。謂此心體。能任持自
性。軌生物解。而顯三大義。故名為法。即眾生心也。
若隨染緣。則生六凡諸世間法。隨淨緣。則起四聖
出世間法。故云是心則攝一切世間出世間法。此
即生滅門該攝一切。若就真如門。則融攝世出世
法。唯一真如。更無異相也。依於下。標依一心顯三
大義。何以故下。徵釋一心能顯三大所以。謂何所
以故唯依一心而能具示三大耶。是心下。釋成上
義。蓋以一心具有真如生滅二義。若以心真如義。
則唯示體。心生滅義。能示三大。故依一心而能具
示三大也。何以生滅能具示三大耶。良以體唯自
立。相用必對染成。而真如是絕相不起義。非染非
淨。非生非滅。平等一味。而無差別。故唯示體。生滅
是隨緣起動義。能染能淨。能聖能凡。依業識事識。
則報應之用歷然。翻恒沙妄染。而功德之相宛爾。
故能具示三大也。問。真如是不起義。但示於體者。
生滅是起動義。應唯示於相用。答。真如是不起義。
不起不必由起立。由無有起。故唯示體。生滅是起
動義。起必賴不起。起含不起。故於起中具示三大
也。所言義者下。明三大義。一者下。標釋體大。謂真
如自體。聖凡均等。依正同然。聖悟不增。凡迷不減。
故云一切法真如平等不增減也。以體性周徧。故
名體大。二者下。標釋相大。謂如來藏體能具足無
量功德。故名相大。即三如來藏中不空如來藏也。
三者下。標釋用大。謂如來報化二用。能生一切眾
生世出世善。故名用大。是則廣徧廣容。而能普生
善利。故三皆稱大。又體相用三。各各充徧法界。而
不相障礙。故皆稱大也。上舉法義以明大義。一切
諸佛下。舉因果以明乘義。謂上文所示一心三大。
諸佛乘此而證涅槃。菩薩乘此到如來地。是知一
心三大。能運一切至無上道。故云乘也。
已說立義分。次說解釋分。解釋有三種。云何為三。一
<pb n="244"/>
者顯示正義。二者對治邪執。三者分別發趣道相。顯
示正義者。依一心法。有二種門。云何為二。一者心真
如門。二者心生滅門。是二種門。皆各總攝一切法。此
義云何。以是二門不相離故。
總標解釋章門。先明正義。以為發起信解之本也。
初二句。結前起後。解釋下。總標章門。顯示正義下。
依一心法開二種門。以釋立義分中。是心則攝一
切世間出世間法也。夫心本是一。而有真如生滅
之不同者。蓋以體具不變隨緣之義故也。以不變
故。非生非滅。離相離名。淨染雙亡。聖凡一致。故有
真如門也。以隨緣故。依正因果。唯心轉變。德相報
用。隨業現前。故有生滅門也。所言門者。出入無壅。
開合自在之謂也。何者。謂如來藏心。隨緣建立。流
出一切。如門之開。即生滅門也。泯絕萬法。融攝一
切。如門之合。即真如門也。或破或立。隨心自在。以
其能破能立。故二種門。皆各總攝一切法也。此義
下。徵釋二門各攝之意。謂此二門皆各總攝一切
法義云何。以是下。釋成上義。蓋以真如是全生滅
之真如。生滅乃全真如之生滅。故生滅門該攝一
切法時。真如既不離生滅。則真如之理。即攝在生
滅門中。而真如門融攝一切法時。生滅由不離真
如。故生滅之法。即攝在真如門中。以是二門不相
捨離。故二門皆各總攝一切法也。或謂二門既不
相離。則是二門共攝一切。何云各攝耶。答。二雖不
離。二不並立。如全一金而為眾像。融眾像以成一
金。像顯而金自隱。金成而像自滅。由不並立。而且
為門不同。攝法又別。故各攝也。
心真如者。即是一法界大總相法門體。所謂心性不
生不滅。一切諸法。唯依妄念而有差別。若離心念。則
無一切境界之相。是故一切法。從本以來。離言說相。
離名字相。離心緣相。畢竟平等。無有變異。不可破壞。
唯是一心。故名真如。
此明心真如義。以釋立義分中是心真如也。初一
句牒章。即是下。直以法性標顯如體。謂此心真如
體。融攝萬法為一法性。故云即一法界。此非算數
之一。為破諸數。彊言一耳。以一法性總攝萬法。故
云大總相法門。如圓覺所謂大陀羅尼門也。但彼
約流出一切。即是出義。此約融攝一切。即是入義。
蓋以法性能通諸法出入義言門耳。即所謂無門
之門。無出入之出入也。所謂下。以心不生滅之義
釋成如體。一切下。明諸法即真。以成一法界義。或
謂現見諸法差別。何云即一法界耶。一切下釋也。
然法既依念有別。離念無相。得非一法界乎。即所
謂心若不異。萬法一如也。是故下。牒上以明法本
離相。唯一真如耳。蓋謂諸法若有差別之相。則名
言可施。心有可緣矣。以本無差別相故。則一切名
字言說分別之相。亦本不可得。故云一切法從本
已來離名言相離心緣相也。言畢竟平等者。謂離
差別相也。無有變異不可破壞者。謂離生滅相也。
以法無差別生滅相故。則唯是一心。故名真如。
以一切言說假名無實。但隨妄念不可得故。言真如
者。亦無有相。謂言說之極。因言遣言。此真如體。無有
可遣。以一切法悉皆真故。亦無可立。以一切法皆同
如故。當知一切法。不可說。不可念。故名為真如。
釋離相所以。復顯真離言相。體無遣立。以結不思
議境也。初二句。釋離名言相所以。次二句。釋離心
緣相所以。蓋諸法唯真。依妄差別。因妄法故。妄有
名言。則名言無實。是故一切法。離名言相。亦因妄
法。妄有分別。但隨妄念不可得故。是故一切法。離
心緣相。言真如下。明言無言相。或謂一切法既離
言說相。言真如者。豈非言相耶。答。言真如者。亦無
有相。謂言說之極。因言遣言。是則因差別之言。故
以真如之言遣言。所遣若亡。能遣亦不立。故亦無
<pb n="245"/>
言相也。此真如下。明體無遣立。顯心法無二。或謂
上因差別之言。故以真如之言遣言。此依真如之
體。而有法可遣乎。答。此真如體。無有可遣。以一切
法悉皆真故。恐謂既無法可遣。則有法可立。故云
亦無可立。以一切法皆同如故。是則言有差別可
遣。心法無二。故無遣立也。當知下。舉不思議境。結
真如名。言當知者。欲人知法離相。了法即真也。不
云離。而云不可者。欲人離言絕念。以契入不思議
境也。然一切眾生從無始來。執相迷性。不能了法
即真。雖終日行而不自覺。故今示真。而約一切法
也。學大乘者。須廢寢忘餐。以思此事。何曾是無聖
凡依正空色等時。何處真體不常顯現。何有一法
不是性為。何有一法體不空寂。又空法何曾得離
真性。苟或不同此說。即墮斷常。苟欲離法求真。終
無是處。是故論中每節顯真。皆言一切法也。
問曰。若如是義者。諸眾生等。云何隨順而能得入。答
曰。若知一切法。雖說無有能說可說。雖念亦無能念
可念。是名隨順。若離於念。名為得入。
設問答以明隨順得入真如之方也。問曰下。躡前
以問。謂若一切法不可說不可念者。則發言違理。
動念乖真。諸眾生等。云何隨順而能得入。答曰下。
以說念即無說念。而答隨順。以離心念。而答得入
也。蓋一切諸法從本已來。離言說相。離心緣相。不
知此者。則滯說念。而乖無念。不名隨順也。知法離
相者。終日說念。而無能說可說。亦無能念可念。則
不滯說念。而順於無念。故名隨順矣。若於說念直
下離念。即得契彼無念。故云若離於念名為得入。
此即說默無礙。動靜一如。正所謂能善分別諸法
相。於第一義而不動。則無不定時。故名證入。此上
明離言真如。顯觀智境。下明依言真如。顯信解境
也。
復次真如者。依言說分別。有二種義。云何為二。一者
如實空。以能究竟顯實故。二者如實不空。以有自體。
具足無漏性功德故。
此依言辨相。以釋立義分中是心真如相也。初一
句牒章。不牒相者略也。又相不離體。故唯云真如。
言依言說分別有二義者。謂前則離言辨體。故云
即一法界。此則依言辨相。故云有二種義。義即相
也。以真如體離妄染。故云空。體具性德。故云不空。
空與不空。俱就體顯。故以言辨相。即示體也。云何
下。徵起略釋二義。言如實空者。謂能究竟遠離不
實之相。顯真實體故。是則如實之中。空無妄染。故
云如實空。非謂如體自空也。此取唐譯論文以解。
以唐譯究竟之下。有遠離不實之相顯實體言。故
取釋之。二者下。標釋不空。言有自體者。異妄無體
故。此則自體不空也。言具足無漏性功德者。異恒
沙煩惱故。是則如實之中。雖空無妄染。而能具足
無漏性德。故佛性論云。由客塵空故。與法界相離。
無上法不空。與法界相隨。此則德相不空也。
所言空者。從本已來。一切染法不相應故。謂離一切
法差別之相。以無虗妄心念故。當知真如自性。非有
相。非無相。非非有相。非非無相。非有無俱相。非一相。
非異相。非非一相。非非異相。非一異俱相。乃至總說。
依一切眾生。以有妄心。念念分別。皆不相應。故說為
空。若離妄心。實無可空故。
此廣釋空義。以明依妄說空。離妄無空也。所言下。
總釋空義。言一切染法不相應者。謂如實之中。虗
妄心境。及有無一異等。以至一切眾生所有妄心
念念分別。皆與真如不相應故。故云一切染法不
相應也。謂離下。別釋空義。謂離一切法差別之相
者。無境界相也。以無虗妄心念者。無業轉相也。蓋
以離心。則無境界之相。故無虗妄心念。則離一切
法差別之相。當知下。謂真如自性。本離四句。亦絕
<pb n="246"/>
百非。故非有無一異等相。蓋以有無一異等執差
別相。皆依虗妄心念而有。離諸妄念則無。故真如
離上諸相。即離虗妄心念。及執差別相也。乃至下。
以諸眾生妄心分別。量過恒沙。不能悉舉。故復云
乃至總說依一切眾生以有妄心念念分別皆不
相應。斯言有無一異等外。盡諸眾生所有妄心分
別計執。皆與真如不相應矣。言故說為空者。結成
空義也。若離下。明空相亦空。謂空不自立。依妄而
立。若離妄心。則空亦叵得。故唐譯云。妄念非有。空
性亦空。以所遮是無。能遮亦無故。故云實無可空
也。
所言不空者。已顯法體空無妄故。即是真心常恒不
變。淨法滿足。則名不空。亦無有相可取。以離念境界
唯證相應故。
此明不空之相無相。唯證相應也。言已顯法體等
者。即前空處。顯不空體相也。以法體空無妄處。即
是真心常恒不變故。斯即自體不空。淨法滿足。即
性德不空。蓋以真心。四相不遷。三際莫易。故云常
恒不變。相離妄染。德無不足。故云淨法滿足。故下
文云。如是淨法無量功德。即是一心。更無所念。是
故滿足。則名不空者。結成上義也。言亦無有相可
取者。謂上來說空。實無可空。此言不空。亦無有相
可取。例上而言。故云亦也。蓋無量功德之相。乃即
性之相。本自無相。豈有相而可取乎。何以無相可
取耶。以離念下。釋無相可取所以。謂性德之相。既
本自無相。則妄念不能緣。故名離念境界。此離念
境界。唯智與理冥。境與神會者。相應。故無有相可
取也。
心生滅者。依如來藏。故有生滅心。所謂不生不滅與
生滅和合。非一非異。名為阿棃耶識。
此明心生滅義。以釋立義分中是心生滅也。初一
句牒章。依如來下。標釋生滅。言依如來藏故有生
滅心等者。如來藏。即不生不滅心。眾生從無始來。
由不覺此。即不生不滅。動作生滅。此即如來藏隨
緣全體動作生滅。故釋云不生不滅與生滅和合。
然實無二體。以迷真成妄。約迷言依合耳。不同依
母有子。子與母合。二體別也。言非一非異者。謂如
來藏隨緣而其體不變。故非一也。不變而能隨緣。
故非異也。體不變。故治道染相滅。而真體不滅。能
隨緣。故不生滅體。而動作生滅也。名為阿棃耶識
者。結成生滅心也。梵語阿棃耶。義翻為藏。謂具三
藏義故。三藏。謂能藏。所藏。我愛執藏。言能藏者。謂
能藏諸法於自體故。此則識為能藏。所藏者。謂藏
識體於諸法故。此則識為所藏。我愛執藏者。謂有
情執第八見分。為自內我。故名我愛執藏也。
此識有二種義。能攝一切法。生一切法。云何為二。一
者覺義。二者不覺義。所言覺義者。謂心體離念。離念
相者。等虗空界。無所不徧。法界一相。即是如來平等
法身。依此法身。說名本覺。
此依識標舉二義。先明覺義也。言二義能攝一切
法生一切法者。蓋以迷時。依本覺故。而有不覺。依
不覺故。即起麤細一切染法。如是則迷真成妄。淨
滅染生。而起六凡法也。悟時依不覺故。而起始覺。
由始覺故。遂能翻破四相以成四位。如是則破妄
顯真。淨生染滅。而起四聖法也。是知二義能生聖
凡染淨一切諸法。故云能攝一切法生一切法。所
言覺義者。覺謂覺體。義即覺相。謂心體離念。釋本
覺體。下云一切眾生未離念故不名為覺。則知離
念名為覺也。離念相者下。釋本覺相。謂覺體無相。
而以周徧一相為相。故云無所不徧。法界一相。即
無相之相也。即是下。指離念相。是佛法身。結名本
覺。以顯所釋覺義。非始覺義也。
何以故。本覺義者。對治覺義說。以始覺者即同本覺。
<pb n="247"/>
始覺義者。依本覺故而有不覺。依不覺故說有始覺。
又以覺心源故。名究竟覺。不覺心源故。非究竟覺。
徵明說本始之所由。即總標因果二覺。以明還滅
之義也。初一句。徵前說名不同之意。謂何所以故
牒釋覺義而結名本覺耶。本覺下。釋前說名不同
之意。謂始覺新生。本覺本有。以前對始覺之義。故
結名本覺。以本覺未起不覺之時。始即同本。始本
未分。故唯牒釋覺義也。然結名本覺。意有二焉。一
為顯所釋覺義。非始覺義。二為欲發起始覺。以明
還滅之義。故結本覺也。始覺義者下。明說有始覺
之由。蓋以不覺依本覺而有。始覺假不覺而生。則
聖凡染淨。由是而發起也。又以下。標因果明還滅
之義。言覺心源故名究竟覺者。謂始覺覺盡念相。
得見心性。名覺心源。以心為諸法之本。如源為萬
派之根。故云心源。能覺此心源者。即階佛果。名究
竟覺。其不覺心源者。但得隨分相似等覺。故非究
竟覺也。然此中若約心生滅義。應先明生起。今就
覺不覺二義之便。故先依覺義以明還滅。次依不
覺始明生起也。
此義云何。如凡夫人。覺知前念起惡故。能止後念令
其不起。雖復名覺。即是不覺故。
自此已下。明所覺四相不同。即釋成前因果二義
也。初一句。徵前二義。謂此覺心源故名究竟覺等。
義云何。如凡夫下。明覺滅相。謂此信位中人。信業
果報。必無差忒。故知前念起惡。而能止後念令其
不起。念既不起。豈造惡業耶。此則於六麤中。離起
業相。於四相中。覺滅相也。言滅相者。以無明力。轉
彼淨心至起業相。行相最麤。極至於此。周盡之終。
故名滅相。不配業繫苦相者。謂報由業招。業因若
離。苦果自息。故不配耳。雖復下。謂雖覺所起惡念。
而不知念相即空。故雖覺而即是不覺也。
如二乘觀智。初發意菩薩等。覺於念異。念無異相。以
捨麤分別執著相故。名相似覺。
此明覺異相也。謂二乘觀智。三賢位人。大小雖殊。
同覺異相。斯蓋就其同處。而與二乘同一位論。以
舉初住而等後位。故云初發意菩薩等。即三賢位
也。言覺於念異念無異相者。謂始覺覺其動念之
上。種種執計。本不可得。則動念上計執之相。當下
銷亡。故得念無異相。以執計不一。故名為異。即於
內執我。外執我所。及分別人我。計著名言。隨逆順
緣起貪瞋等。即此相也。以捨下。謂既無異相。即捨
麤分別執著相矣。以捨此相故。名相似覺。蓋由未
證真如。但捨麤執。與覺相似。名相似覺。
如法身菩薩等。覺於念住。念無住相。以離分別麤念
相故。名隨分覺。
此明覺住相也。謂初地至九地。皆親證真如。依真
如法為自體。故名法身菩薩。舉初等後。故云等也。
言覺於念住念無住相者。即覺智等四相。名住相
也。蓋智相於諸法上任運分別。相續則念念分別
無有間斷。此二即住著外境。以法執堅住。故名為
住。能見能現之二。即不了二相無體。住於見相耳。
今始覺覺其動念之上。四種住相。本無自性。則其
四相隨照俱亡。故得念無住相。斯即初地覺相續
相。乃至九地覺能見相也。以離下。謂既無住相。即
離分別麤念相矣。由異前麤故。但云分別。異後細
故。名麤念相。以離分別麤念之相故。名隨分覺。蓋
謂雖證真如。猶未究竟。各隨其分而覺了故。名隨
分覺。已上三相。即釋前不覺心源非究竟覺。蓋以
所覺淺深雖異。俱未覺了心源。皆非究竟。此下即
釋前究竟覺也。
如菩薩地盡。滿足方便。一念相應。覺心初起。心無初
相。以遠離微細念故。得見心性。心即常住。名究竟覺。
此明覺生相也。謂十地菩薩所修所斷。悉皆究竟。
<pb n="248"/>
故云滿足方便。言方便者。謂理無修斷。凡修斷者。
皆方便耳。以得無念之覺。故云一念相應。此即總
明究竟覺義。下即別明。亦是釋成上義。言覺心初
起心無初相者。即覺生相也。以此相之先。無有念
相。故名生相。又前依動念而覺。故云念無異相等。
此依心體而覺。故云心無初相。即是始覺覺心體
上。本無初起之相。則其生相至此銷亡。故得心無
初相也。以遠離下。謂既無初相。即是遠離微細念
相。此即釋上滿足方便。以離念故得見心性。以無
生滅心即常住。此即釋上一念相應。是則念相都
盡。覺了心源。始即同本。無始本異。名究竟覺。此有
三義。故稱究竟。一斷究竟。即遠離微細念相。二證
究竟。即得見心性心即常住。此二既備。即位究竟
矣。
是故脩多羅說。若有眾生。能觀無念者。則為向佛智
故。又心起者。無有初相可知。而言知初相者。即謂無
念。是故一切眾生。不名為覺。以從本來。念念相續。未
曾離念。故說無始無明。
先顯離念名覺。次明有念不名為覺也。言是故者。
牒上之辭。以是離念。名究竟覺。故脩多羅說。若有
眾生能觀心體無有念相者。則為向於佛智。若是。
則苟能直下無念。即得入於佛智矣。豈非離念名
為覺耶。是則能觀能向即始覺。所觀所向即本覺
也。又心起下。重釋上文。亦顯離念名覺之義。言心
起者。即覺心初起也。言無有初相可知者。謂始覺
覺心體上本無初起之相。故無有初相可知。既無
初相可知。何云地盡能知初相。而言知初相者。即
是知心體上無有初相。非謂有初相可知。既無初
相。即謂無念。是則知心無念。即名為覺矣。以是無
念名為覺故。則顯一切眾生不名為覺。以從下。釋
不名為覺所以。蓋以眾生從本已來。念念相續。未
曾離念。說為無始無明。故不名為覺也。
若得無念者。則知心相生住異滅。以無念等故。而實
無有始覺之異。以四相俱時而有。皆無自立。本來平
等。同一覺故。
此明覺心源者。知念無自相。等同一覺也。若得下。
謂得無念者。則知四相皆悉無相。故等同無念。此
即所謂入無生者。方知剎那也。雖知四相。而實無
有始覺之異。何以無始覺異。以四相下。釋無異所
以。謂未窮源者。則四種相。隨位淺深。覺有前後。故
有始覺之異。得無念者。知彼四相一心所成。無有
前後。亦無自體。本來平等。同一覺故。則無四相之
異。故無始覺之異。此顯覺心源者。唯有一覺。更無
能所之異也。
復次本覺隨染分別。生二種相。與彼本覺不相捨離。
云何為二。一者智淨相。二者不思議業相。智淨相者。
謂依法力熏習。如實修行。滿足方便故。破和合識相。
滅相續心相。顯現法身。智淳淨故。
此總標始覺生起之相。先明智淨相也。言本覺隨
染分別等者。謂本覺之體。本自離念。亦無有相。只
因不覺。念相橫生。由是依不覺故。而起始覺。遂能
覺心離念。顯本覺體。翻染成淨。生智淨相。依智相
故。隨機所見。有不思議業相。故云隨染分別生二
種相也。此二種相。約業用則報化不離法身。約智
相則德相不離覺體。故云與彼本覺不相捨離。云
何下。徵列二相。言智淨相者。謂依本覺理法內熏。
真如教法外熏。領彼聞熏。益性解力。因知覺體本
自離念。自性本來清淨。遂修唯識無塵之行。遠離
前境。此即地前依教熏修。故云依法力熏習。以熏
習故。得如實而知。無前境界。以如實知故。即隨順
法性。廣修諸行。故云如實修行。即地上行也。至滿
足方便。則破和合識內不覺之相。顯現法身。滅業
轉等相續之相。智性淳淨。名智淨相。蓋以迷時。覺
<pb n="249"/>
與不覺二法和合。業轉現等相依而生。不相間斷。
今以始覺之功。破不覺相。顯本覺法身。惟有本覺
之性。而無不覺之相。故云破和合識相。滅業轉等
六染之相。智性淳淨。則無相依不斷之相。故云滅
相續心相也。
此義云何。以一切心識之相。皆是無明。無明之相。不
離覺性。非可壞。非不可壞。如大海水。因風波動。水相
風相。不相捨離。而水非動性。若風止滅。動相則滅。濕
性不壞故。如是眾生自性清淨心。因無明風動。心與
無明。俱無形相。不相捨離。而心非動性。若無明滅。相
續則滅。智性不壞故。
徵釋滅相顯性之義。以明相壞而性不壞也。初一
句。徵起上義。謂此滅相顯性之義云何。以一切下。
釋成上義。謂心即相續心。即六染也。識即和合識。
即阿棃耶識也。此心識妄動之相。悉依不覺而成。
故皆是無明。亦悉由轉彼淨心而有。故不離覺性。
則知心識由覺與不覺二法合成也。言非可壞非
不可壞者。以心識妄動之相皆是無明。故非不可
壞。故前文云。破和合識相。滅相續心相也。以心識
不離覺性。故非可壞。是則相可壞。而性不可壞。故
心識之相滅。而法身淳淨之智顯也。如大海下。引
喻重顯。如是眾生下。以法合明。水喻淨心。風喻無
明。波動喻業等相續。是則風水不離。能生波相。雖
然。以水性不動。故風息波澄。而濕性不壞。以況心
與無明。雖二法和合。能生業轉等相。以心性不動。
故迷息動亡。而智性不壞也。
不思議業相者。以依智淨相。能作一切勝妙境界。所
謂無量功德之相。常無斷絕。隨眾生根。自然相應。種
種而現。得利益故。
此牒釋不思議業相也。言不思議業相者。謂諸菩
薩依佛智相。而見身色相好。依報莊嚴。各各無量。
故云依智淨相。能作一切勝妙境界。乃機自作也。
然勝妙境界。即所謂身有無量色。色有無量相。乃
至所住依果。亦有無量。種種莊嚴。隨其所應。常能
住持。不毀不失。故云無量功德之相常無斷絕。然
於至用無為。智相無相。不妨隨根受益。稱機現相。
弗可以有無思議。故名不思議業相也。
復次覺體相者。有四種大義。與虗空等。猶如淨鏡。
此引喻重明覺體四相也。言復次者。謂覺體四相。
前已具辨。此復重明。故云復次。言有四種大義等
者。謂本覺體具。離相現相。朗然照物。四種義故喻
如淨鏡。一一義相。皆徧法界。故云與虗空等。是則
空喻大義。鏡喻四相也。然此雙舉二喻者。謂單舉
空喻。則不顯四義。單舉鏡喻。則不顯大義。故雙舉
二喻。互相顯發耳。然下四鏡文中。四義則顯。徧義
不彰。文雖不言。義亦具矣。言鏡喻四相者。一空鏡。
謂離一切相。二不空鏡。鏡體不無。能現萬像。三淨
鏡。謂磨治離垢。四受用鏡。置之高臺。須者受用。又
前二自性淨。約因隱時說。後二離垢淨。約果顯時
說也。
云何為四。一者如實空鏡。遠離一切心境界相。無法
可現。非覺照義故。
總徵別釋如實空鏡也。言如實空鏡者。謂如實之
中。離心境相。無法可現。如明鏡中。本無諸相。亦無
可現。故云如實空鏡。言非覺照義故者。結釋如實
空義。謂如實空鏡。是空寂義。非覺照義。故離心境
之相。而無法可現。覺照則有法可現。如鏡照物。即
有緣可現矣。
二者因熏習鏡。謂如實不空。一切世間境界。悉於中
現。不出不入。不失不壞。常住一心。以一切法即真實
性故。又一切染法所不能染。智體不動。具足無漏熏
眾生故。
此標釋因熏習鏡也。言因熏習鏡者。謂依不空體
<pb n="250"/>
相為內因熏也。此有二義。熏如實下。即第一義。蓋
如體不空。中現一切世間境界。心雖現境。全境即
心。實無能所。故無出入。亦無失壞。常住一心。以一
切下。釋成法即心義。此如鏡體不空。中現萬像。鏡
雖現像。全像是鏡。故亦無出入。及與失壞。依此不
空體相。恒常熏習。故令眾生了法即真。契如實理。
如以鏡像恒常熏習。令人了像本空。悟如實鏡也。
又一切下。是第二義。謂智體不動。不為染法所染。
而能具足無漏德相。如鏡體不動。不為垢穢所染。
而能具足眾相。依此不動體相。恒常熏習。故令眾
生覺悟無常。而厭生死苦。樂求涅槃。如以鏡相恒
常熏習。令人覺知顏貌變遷。而棄假求實。是則前
以如實為體。境界為相。相即是體。故為內熏。此以
本智為體。功德為相。相不異體。亦為內熏。即下所
謂自體相熏習也。
三者法出離鏡。謂不空法。出煩惱礙智礙。離和合相。
清淨明故。
此標釋法出離鏡也。言法出離鏡者。謂真如法。由
始覺之功。出障離垢。智明淳淨。猶如明鏡。由磨治
離垢。光明朗然。故云法出離鏡。即前智淨相也。
四者緣熏習鏡。謂依法出離故。徧照眾生之心。令修
善根。隨念示現故。
此標釋緣熏習鏡也。言緣熏習鏡者。謂依前真如
出障離垢。慧光圓明。故能徧照眾生之心。如鏡離
垢。故能明鑑萬物。雖以光明徧照。本自無為。雖能
鑑物。而本寂無作。然不妨隨機大小。而所見所聞
各各不同。如鏡隨人妍醜。亦現像各別。故云令修
善根。隨念示現。是則真如大用。為眾生外緣熏習。
故云緣熏習鏡。即前不思議業相也。上明還滅義
竟。
所言不覺義者。謂不如實知真如法一故。不覺心起
而有其念。念無自相。不離本覺。猶如迷人。依方故迷。
若離於方。則無有迷。眾生亦爾。依覺故迷。若離覺性。
則無不覺。以有不覺妄想心故。能知名義。為說真覺。
若離不覺之心。則無真覺自相可說。
此明依覺起不覺。待不覺以說覺也。初一句牒章。
謂不如實下釋相。葢真如本覺。平等無二。知則名
覺。覺即離念。以不如實知。名為不覺。由不覺故。動
念妄生。是則依覺而起不覺。依無念而起念也。然
此不覺動念。由依本覺而生。故念無自相。不離本
覺。猶如下。引喻以明。眾生下。以法合顯。方喻覺性。
迷喻不覺。餘文可知。以有下。明待不覺以說真覺。
然論文大意。明覺與不覺相依而立。無有自相。皆
不可得。故唐譯云。然彼不覺自無實相。不離本覺。
復待不覺以說真覺。不覺既無。真覺亦遣。即所謂
言妄顯諸真。妄真同二妄也。
復次依不覺故。生三種相。與彼不覺相應不離。云何
為三。一者無明業相。以依不覺故心動。說名為業。覺
則不動。動則有苦。果不離因故。二者能見相。以依動
故能見。不動則無見。三者境界相。以依能見故境界
妄現。離見則無境界。
上明依覺起不覺。此明依不覺生三相也。言無明
業相者。謂依不覺真如而心妄動。說名為業。蓋指
動作名為業也。言覺則不動者。反舉釋成。謂若覺
真如。即無動念。是知今動。只由不覺。言動則有苦
果不離因者。此指為因名為業也。謂二種生死之
苦。皆由動念而成。則業相為苦果之因。故云果不
離因。二者下。謂能見由依動念而有。故不動則無。
境界即依能見而有。故離見亦無。則知此三。說雖
先後。起即相依。故與不覺相應不離。由不離故。無
明若滅。此三即滅。故前云。若無明滅。相續則滅。言
相續者。蓋指此業等三相。相依而生。不相間斷。故
云相續也。
<pb n="251"/>
以有境界緣故。復生六種相。云何為六。一者智相。依
於境界。心起分別。愛與不愛故。二者相續相。依於智
故。生其苦樂。覺心起念。相應不斷故。三者執取相。依
於相續。緣念境界。住持苦樂。心起著故。四者計名字
相。依於妄執。分別假名言相故。五者。起業相。依於名
字。尋名取著。造種種業故。六者業繫苦相。以依業受
報。不自在故。當知無明能生一切染法。以一切染法。
皆是不覺相故。
此徵釋緣生之相。而結末歸本也。初二句。躡前總
標。云何下。徵釋六相。當知下。結末歸本。言智相者。
謂於先所現境。不了虗妄。於無相中。妄生分別逆
順之相。故名智相。相續相者。謂於先所分別順愛
之境。心生喜樂。逆不愛境。心生憂苦。逆順苦樂。念
念相應。而不間斷。名相續相。執取相者。謂於先所
緣念逆順之境。住持苦樂之心。不了虗無。深生取
著。名執取相。計名字相者。謂依先所執取虗妄心
境。分別假名言相。云計名字相。上來四相。若配我
法二執。前二法執。後二我執。若配惑業苦三。四相
皆屬於惑。下二即業苦二相也。起業相者。謂於先
所分別假名言相。尋名取著。發動身口。造種種業。
名起業相。業繫苦相者。謂依先所造善惡等業。受
苦樂等報。輪迴三界。長縛生死。不自在故。名業繫
苦相。已上九相。雖麤細不同。心境各別。皆因根本
無明。不了真如而起。故云無明能生一切染法。以
一切下。轉釋無明生法所以。蓋以三細六麤。總攝
一切染法。染法雖多。皆是不覺差別之相。故知染
法皆由無明而生也。明生起義竟。
復次覺與不覺有二種相。云何為二。一者同相。二者
異相。同相者。譬如種種瓦器。皆同微塵性相如是無
漏無明。種種業幻。皆同真如性相。是故脩多羅中。依
於此義。說一切眾生。本來常住。入於涅槃。菩提之法。
非可修相。非可作相。畢竟無得。亦無色相可見。而有
見色相者。唯是隨染業幻所作。非是智色不空之性。
以智相無可見故。異相者。如種種瓦器。各各不同。如
是無漏無明。隨染幻差別。性染幻差別故。
此引喻以明覺與不覺同異之相也。復次下。總標
二相。云何下。徵列二相。同相下。引喻釋成二相。言
同相者。譬如瓦器。雖精麤各別。然其本性與相。不
異微塵。以況本覺無漏。與無明有漏。種種相用。雖
染淨不同。然其性相。皆同真如。故云同相也。以是
染淨相用。皆同真如故。契經之中。依此同義。說眾
生本入涅槃。菩提非可修得。用相亦無可見。故淨
名經云。一切眾生。即涅槃相。不復更滅。首楞嚴云。
勝淨明心。本周法界。不從人得。何藉劬勞肯綮修
證。圓覺經云。彼圓覺性非作得故。般若經云。無智
無得。又經云。佛果無有色聲功德。唯如如及如如
智獨存。既無色聲功德。而有見色相者。唯隨眾生
染業幻力所作。非智性而有色相可見。以智相無
可見故。異相下。先以喻明異。次以法合顯。言瓦器
種種不同者。以況染淨相用。各各差別也。言隨染
幻差別者。謂無量淨功德相。皆隨翻染所成。故前
云。滅相續心相。生智淨相。下云。若心有動。具有過
恒沙等妄染之義。對此義故。心性無動。則有過恒
沙等諸淨功德相義示現。此就德相。以明隨染幻
差別。若就業用。雖智相無有可見。而隨眾生染業
幻力所見。自有報應之色相不同。故前云。隨眾生
根自。然相應。種種而現得利益也。言性染幻差別
者。謂三細六麤一切妄染。皆由無明迷平等理而
生。是故其性自是差別。故下文云。真如本一。而有
無量無邊無明。從本已來自性差別。故云性染幻
差別也。
復次生滅因緣者。所謂眾生依心。意。意識轉故。此義
云何。以依阿棃耶識。說有無明。不覺而起。能見。能現。
<pb n="252"/>
能取境界。起念相續。故說為意。
此明生滅因緣之義。以釋立義分中是心生滅因
緣也。初一句。總牒前章。所謂下。別明生起因緣。言
生起因緣者。謂本覺為因。不覺為緣。此二和合。生
起意及意識。以約眾生說生起故。故云眾生依心
意意識轉。轉者起也。此義下。徵起上義。謂此依心
有意意識轉義云何。以依下。釋成上義。問。前云依
覺有不覺。何此云依棃耶有無明耶。答。棃耶識體
即如來藏。則此云依棃耶有無明。即依如來藏有
無明。故不相違也。言不覺而起者。謂依不覺故而
心妄起。起即是動。動即業相。能見能現。即轉現二
相。能取境界。起念相續。即智相相續相。故說為意。
總結上義。不言意識者。具在後文。是則依覺有不
覺。依不覺發起三細四麤。故云眾生依心意意識
轉也。然此依棃耶說有無明。而上唯云依心者。文
影略耳。蓋單真不生。必真妄和合。意方得生。故上
云依心。而此云依棃耶有無明也。
此意復有五種名。云何為五。一者名為業識。謂無明
力不覺心動故。二者名為轉識。依於動心能見相故。
三者名為現識。所謂能現一切境界。猶如明鏡現於
色像。現識亦爾。隨其五塵。對至即現。無有前後。以一
切時任運而起。常在前故。四者名為智識。謂分別染
淨法故。五者名為相續識。以念相應不斷故。住持過
去無量世等善惡之業。令不失故。復能成熟現在未
來苦樂等報。無差違故。能令現在已經之事。忽然而
念。未來之事。不覺妄慮。是故三界虗偽。唯心所作。離
心則無六塵境界。
此詳明五意。結歸一心也。初一句。總標五名。云何
下。徵釋五相。言業識者。謂由無始無明。不覺真如。
而心妄動。名為業識。依於動心。轉成能見。名為轉
識。依於能見現一切境。猶依明鏡現於色像。名為
現識。蓋以鏡不自現。對像而現。如心不自現。對境
即現。故云隨其五塵。對至即現。無有前後也。然由
心現境。實通一切。言五塵者。且舉麤顯。以合色像
耳。以一切下。釋成對至即現所以。蓋此現識。於一
切時任運而起。不同六七二識。有時間斷。云常在
前。以其常在前故。對境即現。已上三相。皆屬本識。
故名為細。自此已下。屬於事識。故名為麤。言智識
者。謂於染淨之法。任運分別。名為智識。此即俱生
法執。相續識者。謂分別之心。與染淨之法。念念相
應。無有間斷。名相續識。此約自體相續。即分別法
執。住持下。約令他相續。謂過去無量世等善惡之
業。皆由此識起惑潤之。令住持不失。此則煩惱能
潤已熟之業不失。如水潤種。不令焦亡也。又現在
未來苦樂等報未成熟者。復由此識起惑潤之。令
其成熟。無有差違。此則煩惱能潤未熟之業令熟。
故能成熟苦樂等報無差違耳。然此事識。非唯能
令三世業果成熟無失。亦復能令已經未來三世
之事念慮不亡。故名相續識也。是故下。結歸一心。
以是動心。能成三世善惡業報故。故說三界虗偽。
唯心所作。言虗偽者。以三界之相。由動心所作。故
虗而不實。偽而不真也。三界既唯心作。若離動心。
則無六塵境界矣。然順結生起。但言三界。反結還
滅。唯云六塵。綺互言耳。實則生滅皆通一切也。
此義云何。以一切法。皆從心起。妄念而生。一切分別。
即分別自心。心不見心。無相可得。當知世間一切境
界。皆依眾生無明妄心而得住持。是故一切法。如鏡
中像。無體可得。唯心虗妄。以心生則種種法生。心滅
則種種法滅故。
此徵釋生滅之義。以明諸法由心生滅也。初一句。
徵前生滅之義。謂此依心作境離心無境之義云
何。以一下。釋成上義。謂諸法不能自生。皆從心念
而生。故云三界虗偽唯心所作。諸法既從心生。則
<pb n="253"/>
一切分別。即分別自心。故經云自心取自心也。既
分別法。即分別心。若不分別心。則無相可得。故云
離心則無六塵境界。由是而知世間一切境界。皆
依無明力而任持。託業識而安住。故云皆依眾生
無明妄心而得住持。以是法依妄心而住持故。則
法無自性。故喻云如鏡中像無體可得。既無體可
得。則知諸法唯心妄有也。何以諸法唯心妄有耶。
以心生下。釋唯心妄有所以。結成生滅。蓋以心生
法生。心滅法滅。故知諸法唯心妄有。而無體可得
也。
復次言意識者。即此相續識。依諸凡夫。取著轉深。計
我我所。種種妄執。隨事攀緣。分別六塵。名為意識。亦
名分離識。又復說名分別事識。此識依見愛煩惱增
長義故。
此即前識以明意識也。所言意識者。謂即前識。依
諸凡夫。取著計執。隨事攀緣。分別六塵。故名意識。
即意之識耳。言取著轉深等者。謂前則不了法空。
妄生分別。此則非唯不了法空。而復於內計我。外
計我所。或即蘊離蘊。種種妄執。是知前唯執法。此
復執我。故云取著轉深。而於六麤中。即執取計名
字相也。言分離識者。謂前就一意。分別六塵。約能
分別。名為意識。此依六根。別別取境。約所分別。故
名分離識也。又復說名分別事識者。謂前二多就
緣現境言。此能通緣三世。及內外種種事相。故名
分別事識。此識下。依惑結成事識。蓋以此識。依見
思惑熏習增長。故名事識。故下文云。所起見愛熏
習。以能成就分別事識義故。則知五意。皆依根本
無明熏習而生。故五意與意識各別言也。然此依
惑結成。意有二焉。一為顯意識。非根本無明熏習
而生。二生起因緣既明。為欲發起還滅因緣。故依
惑結也。
依無明熏習所起識者。非凡夫能知。亦非二乘智慧
所覺。謂依菩薩從初正信。發心觀察。若證法身。得少
分知。乃至菩薩究竟地。不能盡知。唯佛窮了。
此舉所覺。明能覺之不同。略顯還滅因緣也。言還
滅因緣者。謂本覺內熏為因。師教外熏為緣。因緣
具足。始能發解造修。破惑入道。文不言者。前二相
四鏡中已略明故。依無明下。舉所覺明凡小非分。
謂依見思惑熏起之識。凡小可以知覺。依無明惑
熏起之識。乃五意識。此是三賢十聖觀察而斷者。
故不能知覺也。謂依下。明信相應地發心觀察。謂
三賢菩薩。從初正信。知真本有。達妄本空。由是發
心。修習唯識無塵之觀。觀察唯識。故云從初正信
發心觀察也。若證下。明地上分知。唯佛窮了。謂地
上菩薩。親證法身。破無明惑。斷相續識等。故得隨
分而知。乃至業識。則究竟地亦不能盡知。故唯佛
窮了。然此但云了知。而不言遠離者。以知幻即離
故。文雖不言。義必具足也。
何以故。是心從本已來。自性清淨。而有無明。為無明
所染。有其染心。雖有染心。而常恒不變。是故此義唯
佛能知。所謂心性常無念故。名為不變。以不達一法
界故。心不相應。忽然念起。名為無明。
徵明難知所以。即釋不變無明二義也。初一句。徵
起前義。謂何所以故此識唯佛能知耶。是心下。釋
難知義。謂心性本淨。由不覺此。即有無明。既為無
明所染。有其染心。即所謂不染而染。難可了知也。
雖有染心。而此清淨真心常恒不變。即所謂染而
不染。亦難可了知也。是故下。結能知人。蓋以不染
而染。染而不染之義。甚深微細。難解難知。故地盡
不能盡知。唯佛能知也。所謂下。解釋不變無明二
義。言不變者。謂心性清淨。恒無念故。名為不變。言
無明者。謂若達法界。則與真心相應。而心不妄動。
非無明矣。以不達一法界故。則與心不相應。不覺
<pb n="254"/>
念動。名無明也。
染心者有六種。云何為六。一者執相應染。依二乘解
脫。及信相應地遠離故。二者不斷相應染。依信相應
地修學方便漸漸能捨。得淨心地究竟離故。三者分
別智相應染。依具戒地漸離。乃至無相方便地究竟
離故。四者現色不相應染。依色自在地能離故。五者
能見心不相應染。依心自在地能離故。六者根本業
不相應染。依菩薩盡地。得入如來地能離故。不了一
法界義者。從信相應地觀察學斷。入淨心地隨分得
離。乃至如來地能究竟離故。
此詳示依位離惑染相。廣明還滅因緣也。言執相
應染者。謂依妄境。執計橫生。心境相應。染污淨性。
名執相應染。此即前意識也。以此六染。即前五意
及意識故。依二乘下。謂二乘解脫。三賢位人。大小
雖殊。同離意識。同斷見思。故能遠離執相應染。言
信相應者。謂十解已去。信根成熟。無有退失。名信
相應。言不斷相應者。謂由不了法空。妄生分別。心
法相應。緜然無間。名不斷相應。此即五意中相續
識也。依信相應下。謂十解已去。修習唯識無塵等
方便。了法唯識。知無前境。故能漸捨法執分別。至
淨心地。離前境相。法執分別。永不現行。故得究竟
遠離不斷相應染也。言分別智相應者。謂於染淨
法中。麤分別執雖無。俱生細惑猶在。則於境界尚
有微細分別。名分別智相應。此即五意中之智識
也。依具戒下。謂七地已還。法空觀有間。則有出入
觀異。故於境界而有微細分別。然地地分除。故云
漸離。蓋八地已去。無出觀緣境之異。則於七地盡
此惑矣。故云無相方便地究竟離也。言具戒者。以
離垢地。具三聚戒。故云具戒。無相方便者。謂八地
無相。無方便功用。七地無相觀。有加行方便。有功
用故。故云無相方便也。言現色不相應者。即是現
識謂此現識。雖能現境。然未起分別。則心與境猶
未相應。名不相應。依色下。謂八地菩薩離現識已。
得三種世間隨心相作。無有障礙。名色自在。故經
云。能以佛身作眾生身。亦作國土身等。既依色自
在地。能離現識。反顯色不自在者。則現識未亡也。
言能見心不相應者。即是轉識。謂此能見未現境
故。有見無境。名不相應。依心下。謂九地菩薩離能
見已。善知眾生心煩惱等十種稠林。故云心自在
地。此於他心得大自在。又以自得四十種無礙智
故。善說法要。廣化眾生。云心自在。於於自心得大
自在。既依心自在地。能離轉識。反顯心不自在者。
則轉識未亡也。言根本業不相應者。即無明業識。
謂由不了真如而心妄動。名根本業。未有見相。名
不相應。依菩薩下。謂盡地菩薩離業識時。即入佛
地。故云盡地得入如來地能離。非得佛後始離。如
前云唯佛窮了。亦菩薩盡地知業識時。即入佛地。
故云唯佛窮了。亦非得佛後方了。下云根本無明。
至如來地究竟離者。亦此意也。是知十地滿心。與
如來地。義說為二。體無二矣。不了下。明依位離無
明相。謂根本無明。始從地前觀察學斷。登地分離。
至如來地究竟離也。然則六染無明。說雖前後。治
滅並在一時。蓋以六染皆以無明為根本。即無明
差別之相。是故離六染時。即離無明。離無明時。即
離六染。故無前後。但不覺與動作二義不同。故分
為二。是以下文為礙。障智之相亦不同也。
言相應義者。謂心念法異。依染淨差別。而知相緣相
同故。不相應義者。謂即心不覺。常無別異。不同知相
緣相故。
此牒釋前相應不相應義也。言相應義者。謂能緣
之心。與所緣之法。心法各異。而依染淨差別法中。
能知所緣二相是同。斯則即異而同。故云相應。所
言同者。謂心緣染法。即作染解。心緣淨法。即作淨
<pb n="255"/>
解。心法同故。名相應也。言不相應義者。謂真心不
覺念動之時。雖能現境。尚未緣境分別。則有境無
心。故云常無別異。不同前知相緣相同故。名不相
應也。
又染心義者。名為煩惱礙。能障真如根本智故。無明
義者。名為智礙。能障世間自然業智故。此義云何。以
依染心。能見能現。妄取境界。違平等性故。以一切法
常靜。無有起相。無明不覺。妄與法違。故不能得隨順
世間一切境界種種知故。
此示染心無明為礙。障智之相不同也。又染心下。
示六染為礙。障理智義。謂六種染心。是為能障。真
如本智。即是所障。蓋以染心諠動。故礙本智。染相
差別。故障真如。是則六染煩動惱亂湛性。故名六
染為煩惱礙。能障真如根本智也。無明下。示無明
為礙。障量智義。謂根本無明。是為能障。世間業智。
即是所障。蓋以無明昏迷。能障量智。由障智故。不
能得隨順世間境界種種而知。故目無明名為智
礙。能障世間自然業智也。言自然業智者。謂世間
境界任運而知。不待擬心。名自然業智。此義下。徵
釋前義。謂此二礙障智之義云何。以依下。釋煩惱
障理智義。言染心能見能現。即三不相應染。妄取
境界。即三相應染。謂此六染。能所差別。違於真如。
妄取境界。礙於本智。是則染心妄取。違平等性。故
障理智也。以一切下。釋無明障量智義。言一切法
常靜無起等者。謂諸法恒靜。無有起滅。故經云諸
法本來常自寂滅。由無明故。不了如法寂靜。則妄
見起滅。故與法乖違。以違法故。不能隨順世間一
切境界種種而知。是故無明能障世間自然業智
也。
復次分別生滅相者有二種。云何為二。一者麤。與心
相應故。二者細。與心不相應故。又麤中之麤。凡夫境
界。麤中之細。及細中之麤。菩薩境界。細中之細。是佛
境界。此二種生滅。依於無明熏習而有。所謂依因依
緣。依因者。不覺義故。依緣者。妄作境界義故。若因滅
則緣滅。因滅故不相應心滅。緣滅故相應心滅。
此明生滅之相。以釋立義分中是心生滅相也。以
相不離生滅。故帶生滅言之。復次下。牒前標數。云
何下。徵釋二相。言與心相應故者。釋成麤相。謂三
相應染。以於外境分別執計。則有外境與心相應。
故名為麤。言與心不相應故者。釋成細相。謂三不
相應染。雖依動心現境。猶未起心分別。則境界與
心不相應。故名為細。此約麤細略明其相也。又麤
中下。復就所覺麤細。詳明其相。蓋三相應染。俱名
為麤。而執相應染。復更為麤。故云麤中之麤。三賢
位人。能覺此染。故云凡夫境界。麤中之細下。謂不
斷及智相應二染。是麤中之細。能見能現二不相
應染。是細中之麤。十地已還。能覺此染。相云菩薩
境界。根本業不相應染。能所未分。行相極細。故云
細中之細。唯佛能了。故云是佛境界。此二種下。標
起麤細生滅之本。言二種生滅依無明熏習有者。
謂麤細之相。元依根本無明熏習而生。還依無明
而滅。若生若滅。不離無明。故云二種生滅依無明
有也。所謂下。釋成麤細生滅之義。言不覺義故者。
釋成因義。即無明為因生三細也。言妄作境界義
故者。釋成緣義。即境界為緣長六麤也。言若因滅
則緣滅者。謂境界之緣。元依無明因生。無明之因
若滅。則境界之緣亦隨滅矣。因滅故不想應心滅
者。謂三不相應心。親依無明因生。故無明滅時。此
三隨滅。緣滅故相應心滅者。謂三相應心。親依境
界緣生。故境界滅時。三亦隨滅。即所謂從因緣而
生。亦從因緣而滅。故二種生滅。皆依無明有也。
問曰。若心滅者。云何相續。若相續者。云何說究竟滅。
答曰。所言滅者。唯心相滅。非心體滅。如風依水而有
<pb n="256"/>
動相。若水滅者。則風相斷絕。無所依止。以水不滅。風
相相續。唯風滅故。動相隨滅。非是水滅。無明亦爾。依
心體而動。若心體滅者。則眾生斷絕。無所依止。以體
不滅。心得相續。唯癡滅故。心相隨滅。非心智滅。
設問答以明心相滅而心體不滅也。問曰。若相應
不相應心滅者。即無有體。六染之心。云何相續。此
即迷相為體問。若六染之心相續不滅者。云何治
道說相應不相應心究竟滅。此即疑相不滅問。答
曰。所言相應不相應心滅者。唯心相滅。故無明動
相究竟滅。此答次問。非心體滅。故六染之心相續
不滅。此答初問。即所謂但除其病。而不除法。故得
五陰六入等。皆如來藏妙真如性也。如風下。引喻
以明。風喻無明。水喻心體。動相喻六染。蓋謂風依
於水而有波相。若水體滅者。則風之波相斷絕。無
所依止。以水不滅。風之波相相續。唯風滅故。波相
隨滅。非水滅也。無明下。以法合顯。無明合風。心體
合水。眾生合風相。即六染之心也。蓋謂無明依心
而有染相。若心體滅者。六染之心斷絕。無所依止。
以體不滅。六染之心相續。唯癡滅故。六染動相隨
滅。非心智滅也。
大乘起信論纂註卷上

<sarticle>大乘起信論纂註卷下</sarticle>

馬鳴菩薩　造
梁西印土　真諦三藏　譯
明檇李沙門　真界　纂註
復次有四種法熏習義故。染法淨法起不斷絕。云何
為四。一者淨法。名為真如。二者一切染因。名為無明。
三者妄心。名為業識。四者妄境界。所謂六塵。熏習義
者。如世間衣服。實無於香。若人以香而熏習故。則有
香氣。此亦如是。真如淨法。實無於染。但以無明而熏
習故。則有染相。無明染法。實無淨業。但以真如而熏
習故。則有淨用。
前明染淨生滅。必染淨相熏。方有染淨生滅。但染
淨相熏義。前未顯示。故此廣明。即申前生滅中染
淨相熏也。言淨法者。謂真如之體。本自清淨。離一
切相。故云淨法。然此據本而言。但云真如。實通相
用。則妄心亦據本言。唯云業識。實通五意意識也。
熏習下。引喻以明。此亦下。以法合顯。蓋衣本無香。
以香熏故。衣有香氣。真元無相。無明熏故。真現染
相。妄無淨用。真如熏故。妄起淨用。是則無明熏真。
能生麤細一切染相。真熏無明。能令妄心厭生死
苦。樂求涅槃。生一切淨用也。
云何熏習起染法不斷。所謂以依真如法故。有於無
明。以有無明染法因故。即熏習真如。以熏習故。則有
妄心。以有妄心。即熏習無明。不了真如法故。不覺念
起現妄境界。以有妄境界染法緣故。即熏習妄心。令
其念著。違種種業。受於一切身心等苦。
此總明妄習展轉資熏。生起染法不斷也。云何下。
徵釋妄習熏起染法不斷之義。蓋無明無體。起必
依真。故云依真如法有於無明。斯即不了真如法
一有無明也。以依真有染法因故。還即熏真。以熏
真故。則有妄心。斯由無明資熏真如。則不覺動念
起業識也。以有妄心下。謂由妄心資熏無明。則重
增不了。故不覺動念。轉成能見。而現妄境界。以有
境界下。謂由妄境資熏妄心。不了境界無實。故於
業識轉生事識。分別取著。造業受報。故經云。藏識
海常住。境界風所動。種種諸識浪。騰躍而轉生。是
則妄習展轉資熏。故令生起一切染法無斷絕也。
此妄境界熏習義則有二種。云何為二。一者增長念
熏習。二者增長取熏習。妄心熏習義有二種。云何為
二。一者業識根本熏習。能受阿羅漢辟支佛一切菩
<pb n="257"/>
薩生滅苦故。二者增長分別事識熏習。能受凡夫業
繫苦故。無明熏習義有二種。云何為二。一者根本熏
習。以能成就業識義故。二者所起見愛熏習。以能成
就分別事識義故。
此別明妄習資熏生起染法差別也。此妄境界下。
明妄境熏妄心。增長念取。蓋由妄境資熏妄心。以
熏習故。不了境界無實。則於妄心中。起諸事識分
別取著。故云增長念取熏習。念即智相相續相。取
即執取計名字相也。妄心熏習下。明妄心熏無明。
受二死苦。一者下。謂由業識資熏根本無明。不了
真如無念無相。則微細之念。及所執法相不亡。故
令三乘之人。受棃耶變易行苦。然據三乘。合通五
意資熏。今唯據本。但云業識。二者下。謂由增長分
別事識。資熏見愛無明。不了境界無實。則分別執
取不亡。而起惑造業。故令凡夫受業繫分段麤苦。
言增長分別事識者。謂此事識。依見愛煩惱增長
故也。無明熏習下。明無明熏真如。成五意意識。一
者下。謂由根本無明。不了真如法一。熏動真如。不
覺起念。成業等五識。但今舉初略後。故云業識。二
者下。謂由見愛無明。不了境界無實。熏起真如。分
別取著。故成事識義。然此三重。即依總中。從後向
前以別明耳。言所起見愛者。謂見愛無明由根本
所起故也。
云何熏習起淨法不斷。所謂以有真如法故。能熏習
無明。以熏習因緣力故。則令妄心厭生死苦樂求涅
槃。以此妄心有厭求因緣故。即熏習真如。自信己性。
知心妄動。無前境界。修遠離法。以如實知無前境界
故。種種方便。起隨順行。不取不念。乃至久遠熏習力
故。無明則滅。以無明滅故。心無有起。以無起故。境界
隨滅。以因緣俱滅故。心相皆盡。名得涅槃。成自然業。
此總明真如展轉資熏。生起淨法不斷也。云何下。
徵釋真如熏起淨法不斷之義。謂眾生無始不覺。
一念迴光。起厭求心。良由真如內熏無明。故令妄
心起成淨用。此即本熏也。以此妄心下牒上以明
新熏。即依厭求淨用。資熏真如耳。言自信己性者。
謂知真本有。十信之信也。知心妄動等者。謂了自
心本自離念。有所動者。妄有非實。故云知心妄動。
亦復了知無前境界。有所見者。妄見非實。此即達
妄本空。十住之解也。修遠離法者。謂依解修行。即
三資糧所修之行也。蓋三賢位人。以知前境悉無
自性。從妄見有。如人目翳。見毛月等。如是知故。遂
修唯識觀。觀法唯識。而遠離前境也。故頌云。唯識
無境界。以無塵妄見。如人目有翳。見毛月等事。斯
則由前厭求淨用。資熏真如。增其勢力。故真如隨
淨緣。而重發起信解。修遠離法也。以如實下。牒上
以明真修。謂由地前修遠離法。故得如實而知無
前境界。此牒上也。言種種方便等者。即地上所修
之行。謂以知法性無慳貪等故。隨順修行檀波羅
蜜等。雖以種種方便廣修諸度。而無所取之相。能
取之念。故云不取不念。如是而修。至久遠劫。無明
則滅。以無明滅故。虗妄心境。及與六染。皆悉隨滅。
以妄染皆滅故。名得涅槃。成自然業。斯由稱性而
修。離能所相。久遠熏習之功力故。故得無明六染
皆亡。涅槃體用廓爾現前也。
妄心熏習義有二種。云何為二。一者分別事識熏習。
依諸凡夫二乘人等。厭生死苦。隨力所能。以漸趣向
無上道故。二者意熏習。謂諸菩薩。發心勇猛。速趣涅
槃故。
此別明妄心熏習進趣之遲速也。妄心下。舉數徵
起。一者下。明事識熏真趣理之漸。謂凡夫二乘。不
達萬法唯心。則法執分別未亡。故依分別事識熏
真。雖以事識熏真。既不達唯心。則見有生死可厭。
涅槃可欣。故向大菩提疏而漸也。二者下。明五意
<pb n="258"/>
熏真趣理之速。謂三賢十聖。雖了達唯心。能如理
觀察。由未離意。故以妄意熏真。雖以妄意熏真。既
達唯心。則忘緣內照。稱順本性。故發心勇猛。以發
心勇猛故。向大涅槃親而速也。然不云五意。而但
言意熏習者。以三賢位人。進至初地。斷相續識。則
惟餘四意。乃至十地。惟餘一意。以地地不同。是故
不云五意。而但言意熏習也。問。前以妄熏真。則流
轉生死。何此云依妄熏真。速趣涅槃耶。答。前以順
流染用熏。故流轉生死。此依返流淨用熏。故速證
涅槃也。
真如熏習義有二種。云何為二。一者自體相熏習。二
者用熏習。自體相熏習者。從無始世來。具無漏法。備
有不思議業。作境界之性。依此二義。恒常熏習。以有
力故。能令眾生厭生死苦。樂求涅槃。自信己身有真
如法。發心修行。
別明真如體用熏習。此先明自體相熏習也。真如
下。舉數徵列。言自體相熏習者。體謂能具法體。相
即所具無漏德相。及所作境界之相。但以體相。如
珠與光。不相捨離。故名其體為具無漏法。蓋以體
具無漏性功德故。此則以真如為體。功德為相也。
言備有不思議業者。即真如體備內熏作用也。於
業而言不思議者。謂真體無相。無明無性。無相似
無能熏之用。無性豈有受熏之能。然不妨真能熏
妄。妄受真熏。是則覺力冥熏。微妙叵測。故云不思
議業。即下所謂不思議熏也。言作境界之性者。即
真如作一切境界之性。故相不異性。以相不異性。
故能熏無明。此則以真如為體。境界為相。依此體
相。恒熏無明。故令眾生發起厭求。而生信行矣。
問曰。若如是義者。一切眾生悉有真如。等皆熏習。云
何有信無信。無量前後差別。皆應一時自知有真如
法。勤修方便。等入涅槃。答曰。真如本一。而有無量無
邊無明。從本已來自性差別。厚薄不同故。過恒河沙
等上煩惱。依無明起差別。我見愛染煩惱。依無明起
差別。如是一切煩惱。依於無明所起。前後無量差別。
唯如來能知故。
設問答以明真熏平等。信解修證之不等也。問曰
下。約真如等熏以難別。謂若真如等熏者。一切眾
生悉有真如。等皆熏習。則信解行證。不應有有無
大小邪正等無量不同。云何有信無信等無量不
同。又無量不同。皆應一時自知有真如。而勤修證
入。亦不應有前後差別。云何又有前後差別。然論
中所問。含此二義。但譯人文辭巧略。前則舉信而
略行證。又以無量前後差別句。列於中間。該通上
下。致使文義不暢。故註補足信解行證。而以無量
不同前後差別二義。上下分開。庶無文義壅隔之
弊而亦無四法闕略之失也。答曰下。約惑染不等
以通別。謂真如本一。而無始無明。有無量差別。厚
薄不同。故使信解行等。亦有無量不同。前後差別。
是則根利惑薄者。信解大。證入速。根鈍惑厚者反
此。故不能齊等也。過恒河沙下。明惑染差別之相。
唯佛能知。謂恒沙雖多。煩惱猶過其上。故云過恒
河沙等上。此即塵沙惑也。我見愛染煩惱。即見思
惑也。如是塵沙見思一切煩惱。依於無明所起。有
前後無量差別。此雖聖智難知。故唯佛能知也。
又諸佛法。有因有緣。因緣具足。乃得成辦。如木中火
性。是火正因。若無人知。不假方便。能自燒木。無有是
處。眾生亦爾。雖有正因熏習之力。若不遇諸佛菩薩
善知識等以之為緣。能自斷煩惱入涅槃者。則無是
處。若雖有外緣之力。而內淨法未有熏習力者。亦不
能究竟厭生死苦。樂求涅槃。若因緣具足者。所謂自
有熏習之力。又為諸佛菩薩等慈悲願護。故能起厭
苦之心。信有涅槃。修習善根。以修善根成熟故。則值
諸佛菩薩示教利喜。乃能進趣向涅槃道。
<pb n="259"/>
此約因緣互闕以通前難也。又諸佛下。謂眾生為
欲成辦佛法。須具因緣。因緣互闕。卒難成辦。如木
雖具火之正因。不假鑽燧方便之緣。無能燒木。眾
生雖有正因熏習。若不遇佛及教法緣。亦無能斷
惑入道。縱使眾生有外緣之力。而內淨法無熏習
力者。雖得發心。亦不能究竟進修趣證。故致信解
修證。有無量不同。前後差別也。若自有內因熏習
之力。又有佛聖悲願冥護之緣。自然能起厭苦之
心。信脫苦法。而修習善根。以修善根成熟故。復值
諸佛開示教誨。得大利益。心生法喜。故能進趣向
涅槃道。
用熏習者。即是眾生外緣之力。如是外緣有無量義。
略說二種。云何為二。一者差別緣。二者平等緣。差別
緣者。此人依於諸佛菩薩等。從初發意始求道時。乃
至得佛。於中若見若念。或為眷屬父母諸親。或為給
使。或為知友。或為冤家。或起四攝。乃至一切所作無
量行緣。以起大悲熏習之力。能令眾生增長善根。若
見若聞得利益故。此緣有二種。云何為二。一者近緣。
速得度故。二者遠緣。久遠得度故。是近遠二緣。分別
復有二種。云何為二。一者增長行緣。二者受道緣。
此依用總標二緣。先明差別緣也。用熏習下。牒指
用熏習義。如是下。舉廣標略。云何下。徵列二相。差
別下。明差別義。謂眾生依於外緣發心求道。乃至
成佛。於其中間。若見其身。若念其德。有無量不同。
故云差別緣也。所言差別者。謂佛菩薩觀諸眾生
入道之緣。各各不同。隨所應化而為現身。或尊或
卑。或順或逆。或起四攝。以至一切所作無量行緣。
靡不備現。故云差別。然於差別中。無非皆以無作
悲智。熏習眾生。故令眾生增長善根。若見若聞而
得利益。然於佛菩薩。本無心無為。是以居尊而不
高。處卑而不下。為順而非愛。在逆而非冤。故知差
別在機。而不在應也。此緣下。上明能化作用差別。
此明能化久近差別。蓋所化眾生。善根成熟者。速
疾得度。此則能化與眾生作近緣。未成熟者。久遠
得度。此則能化與眾生作遠緣。又於近遠中。若未
行者。令增長修行。未受道者。令證道果。然則久近
等緣。亦隨機之差別。而於能化亦無差別也。
平等緣者。一切諸佛菩薩。皆願度脫一切眾生。自然
熏習。常恒不捨。以同體智力故。隨應見聞而現作業。
所謂眾生依於三昧。乃得平等見諸佛故。
此牒釋平等緣也。言平等緣者。謂諸佛菩薩。皆願
度脫一切眾生。故以同體悲智。恒熏不捨。以不捨
故。隨諸眾生於自心中所應見聞。而現作用。所謂
下。正釋平等緣義。蓋前以所化眾生。散心不同。故
見能化之人。亦作用各別。此以所化依於三昧。則
見能化亦無差別。故隨眾生於自心中平等見佛。
是知差別平等。咸在於機。而不在應也。
此體用熏習。分別復有二種。云何為二。一者未相應。
謂凡夫二乘初發意菩薩等。以意意識熏習。依信力
故而能修行。未得無分別心。與體相應故。未得自在
業修行。與用相應故。二者已相應。謂法身菩薩。得無
分別心。與諸佛智用相應。唯依法力自然修行。熏習
真如。滅無明故。
此依二力以明體用相應未相應也。初三句。舉數
總徵。一者下。明未相應。謂凡夫二乘。及三賢菩薩
以妄識熏真。而依信力修行。故與真如體用未相
應也。蓋妄識分別。信未證真。故未得與無分別體
相應。又妄識有作。信未無為。則未得無功用道。自
在修行。故與真如智用未相應也。二者下。明已相
應。謂法身菩薩得與真如體用相應者。以唯依法
力任運進修。是故得與真如體用相應也。蓋真智
無別。故云法力。真行無為。故云自然。以此智行熏
習真如。故得滅無明惑。而與諸佛體用相應。是則
<pb n="260"/>
初地至七地。與真體相應。八地之後。與智用相應。
又凡小地前。識彊智劣。法身大士。智彊識劣。故有
相應未相應之別。非謂地前唯識。地上唯智也。
復次染法從無始已來。熏習不斷。乃至得佛後則有
斷。淨法熏習則無有斷。盡於未來。此義云何。以真如
法常熏習故。妄心則滅。法身顯現。起用熏習。故無有
斷。
此明染淨斷不斷義也。復次下。明染法無始有終。
蓋無明染法。無始熏真。相續不斷。從信解行。乃至
得佛。則永斷也。言得佛後則有斷者。謂無明斷時。
即得佛故。一斷永斷。故云後則有斷。非謂得佛後
方始斷。淨法下。明淨法無始無終。蓋淨法體用。從
無始來。恒常熏習。而盡於未來。亦無有間斷。此義
下。徵起斷不斷義。謂此染法有斷。淨法不斷之義
云何。以真下釋也。謂以真如法常熏習故。妄心則
滅。故無明至得佛後則永斷。妄心既滅。則體顯用
現。盡未來際。恒熏眾生。故無有斷也。
復次真如自體相者。一切凡夫。聲聞緣覺。菩薩諸佛。
無有增減。非前際生。非後際滅。畢竟常恒。從本已來。
自性滿足一切功德。所謂自體有大智慧光明義故。
徧照法界義故。真實識知義故。自性清淨心義故。常
樂我淨義故。清涼不變自在義故。具足如是過於恒
沙不離不斷不異不思議佛法。乃至滿足無有所少
義故。名為如來藏。亦名如來法身。
此明真如體相。以釋立義分中能示摩訶衍自體
相也。蓋真如之體。聖凡平等。聖悟不增。凡迷不減。
推之於前無始。故非前際生。鞠之於後無終。故非
後際滅。以無增減生滅。故云畢竟常恒。此明真如
體也。從本下。明真如德相。謂真如自體。本離無明
妄見。及倒想惑染故。故云有大智慧光明義等。以
窮三際而無改。在眾苦而不干。處聖凡而莫拘。歷
九相而非染。故云有常樂我淨義。又無惑之熱惱。
無業之遷變。無報之繫縛。故云有清涼不變自在
義。如上所具稱性功德。量過恒沙。難以悉舉。故云
具足如是等也。以恒沙德相。不異真體。故云不離。
無始相續。故云不斷。體相無二。故云不異。即一性
而多相。全多相而一性。不可以一多定量而思議。
故云不思議。是佛所證。故云佛法。又一切德相。是
無上法。故云佛法。故前文云。無上法不空。與法界
相隨。乃至下。依淨德滿足之義結名。以彰體相不
離也。謂一切功德。既自性滿足。無有所少。則於自
體能含藏無量性德。亦能為無量性德所依。故名
如來藏。亦名如來法身。然此中正明自性本具無
量功德。下依業識生滅之相。翻染成淨。乃就修生
以明德相差別也。
問曰。上說真如。其體平等。離一切相。云何復說體有
如是種種功德。答曰。雖實有此諸功德義。而無差別
之相。等同一味。唯一真如。此義云何。以無分別。離分
別相。是故無二。
設問答以明德相差別即無差別也。問曰下。指上
真如門體絕相義。以難德相差別。答曰下。明德相
差別即無差別。以通其難。蓋真如離相。不礙具相。
德相有相。不妨無相。以無相故。故等同一味。唯一
真如。此義下。徵起上義。謂此差即無差之義云何。
以無下。釋成上義。蓋以德相無相。則離能所分別
之相。是故無二。唯一真如。故前云。離念境界。唯證
相應也。
復以何義得說差別。以依業識生滅相示。此云何示。
以一切法。本來唯心。實無於念。而有妄心。不覺起念。
見諸境界。故說無明。心性不起。即是大智慧光明義
故。若心起見。則有不見之相。心性離見。即是徧照法
界義故。若心有動。非真識知。無有自性。非常非樂非
我非淨。熱惱衰變。則不自在。乃至具有過恒沙等妄
<pb n="261"/>
染之義。對此義故。心性無動。則有過恒沙等諸淨功
德相義示現。若心有起。更見前法可念者。則有所少。
如是淨法。無量功德。即是一心。更無所念。是故滿足。
名為法身如來之藏。
此依生滅染相差別。以彰真如淨德差別也。初二
句。徵問差別所起之由。次二句。示差別所依之本。
蓋真如無相。以不覺念動。現諸染相。對妄染故。心
性不動。則起諸淨功德之相。是則悟因迷有。淨待
染成。故明差別德相。而依業識生滅相示也。謂依
業識生滅相示。云何示耶。以一切下釋也。然將依
動念染相。以彰淨德。先明無念無相。故云諸法唯
心。實無於念。以不覺起念。見諸境界。故說無明。對
此義故。心性不起。離於妄見。則無無明。故有大智
慧光明義也。以動心起見。有所不見。心性離見。則
無所不見。故有徧照法界義也。若心有動下。依業
識總示。謂動心知法。即是妄想。故非真識知。動即
有染。故無有自性。乃至具有過恒沙等妄染之相。
對此相故。心性無動。則有過恒沙等諸淨功德之
相示現。是故一切淨功德相。皆依業識生滅染相
而顯示也。若心有起下。對有念不足。明離念滿足
之義結名。謂若動心未息。更見心外有法可念者。
則染相未盡。故於淨德則有所少。此明心法未亡。
淨德不足也。如是淨法無量功德。即是一心。更不
見心外有法而可念求。則染相淨盡。是故滿足。此
明能所兩亡。淨德滿足也。以滿足故。則於自體能
含藏依止無重功德。故名法身如來之藏。
復次真如用者。所謂諸佛如來。本在因地。發大慈悲。
修諸波羅蜜。攝化眾生。立大誓願。盡欲度脫等眾生
界。亦不限劫數。盡於未來。以取一切眾生如己身故。
而亦不取眾生相。此以何義。謂如實知一切眾生及
與己身。真如平等。無別異故。以有如是大方便智。除
滅無明。見本法身。自然而有不思議業種種之用。即
與真如等徧一切處。又亦無有用相可得。何以故。謂
諸佛如來。唯是法身智相之身。第一義諦。無有世諦
境界。離於施作。但隨眾生見聞得益。故說為用。
此明真如用大。以釋立義分中能示摩訶衍用也。
初一句牒章。所謂下。先明大用之因。即悲智願行
等。以有如是下。明以智破惑。證體起用而無用相。
何以故下。徵釋無用所以。結大用名。蓋如來因地
發心。務以利生為本。故與樂拔苦。施之以慈悲。攝
受教化。行之以大行。長時度脫。堅之以大願。能如
是化度。久而弗倦者。以取一切眾生如己身故也。
雖然。而亦不取度眾生相。此以何義而不取相。以
知眾生與己。真如平等。無別異故。斯則於相而離
相。即資之以大智也。既有如是大方便智。除滅無
明。見本法身。自然而有不思議用。與真如等徧一
切處。然用雖與體同徧。亦無用相可得。何以故。謂
如來唯是法身智相之身。離於世諦施作。但隨眾
生見聞獲益故。是則即用無用。故說為大用也。
此用有二種。云何為二。一者依分別事識。凡夫二乘
心所見者。名為應身。以不知轉識現故。見從外來。取
色分齊。不能盡知故。二者依於業識。謂諸菩薩從初
發意。乃至菩薩究竟地心所見者。名為報身。身有無
量色。色有無量相。相有無量好。所住依果。亦有無量
種種莊嚴。隨所示現。即無有邊。不可窮盡。離分齊相。
隨其所應。常能住持。不毀不失。如是功德。皆因諸波
羅蜜等無漏行熏。及不思議熏之所成就。具足無量
樂相。故說為報。
上明因顯果總彰大用。此依果明因別明二用也。
初二句。舉數總徵。一者下。別明二相。謂如來無緣
妙用。若明鏡懸於高臺。眾生所見不同。如影像隨
人妍醜。是以凡小不了唯心。分別未亡。則依事識
見佛。故見如來應化之相。名為應身。以不知佛從
<pb n="262"/>
自己轉識現故。見從外來。則見如來所現之色而
有分齊。以見色有分齊故。不能盡知無分齊色也。
菩薩了達唯心。情亡分別。則依業識見佛。名為報
身。既達唯心。則知相唯心現。故見依正報體。身色
相好。眾寶莊嚴。一一廣多無量。一一稱性無量。此
即隨機示現依正報相。無邊無盡無有分齊也。非
唯依正用相周徧。隨機所應。亦常能住持。不毀不
失。是則機有大小。識有麤細。見有優劣。故致用有
報應。亦猶天地之無私。由萬物之自私耳。如是下
牒明報用之因結名。謂如上功德報相。皆由無漏
因行。及本覺不思議熏所成。以具無量樂相。故說
為報也。
又為凡夫所見者。是其麤色。隨於六道。各見不同。種
種異類。非受樂相。故說為應。復次初發意菩薩等所
見者。以深信真如法故。少分而見。知彼色相莊嚴等
事。無來無去。離於分齊。唯依心現。不離真如。然此菩
薩猶自分別。以未入法身位故。若得淨心。所見微妙。
其用轉勝。乃至菩薩地盡。見之究竟。若離業識。則無
見相。以諸佛法身。無有彼此色相迭相見故。
此重明報應之用不同。亦顯法身離於用相也。又
為下。明應用不同。蓋前明應用。雖通凡小。由所見
差別不分。故此重明。以分凡聖。謂二乘所見之相。
乃勝應身。凡夫隨類名見。乃劣應身。佛身雖同。而
所見各別。以其非受樂相。故說為應也。復次下。明
報用不同。蓋前明報用。雖通三賢十聖。亦所見差
別不分。故此重明。以分優劣。謂三賢菩薩。雖信解
真如法故。知彼依正莊嚴之相。悉唯心現。無來無
去。亦無分齊。然猶未離法執分別。未入法身。故於
如來報用。但能少分而見。若離法執分別。得淨心
地。則所見微妙。其用轉勝。乃至十地。所見報用。最
極微妙。更無過者。故云見之究竟。非以無見無相
為究竟也。若離下。明法身離相。謂前依業識。故見
用相。優劣天殊。此離業識。則無見相。故唯一法身。
更無色相可相見也。
問曰。若諸佛法身離於色相者。云何能現色相。答曰。
即此法身是色體故。能現於色。身謂從本已來。色心
不二。以色性即智故。色體無形。說名智身。以智性即
色故。說名法身徧一切處。
設問答以明離相不礙現相也。問曰下。牒上以問。
謂法身既離色相。云何能現報化色相耶。答曰下。
就體以答。蓋以法身是報化色相之體。隨機大小。
即無相處見報化相。故云能現於色。乃機自現耳。
所謂下。約色心不二。釋成上義。謂色即智故。相即
無相。說名智身。智即色故。無相即相。說名法身徧
一切處。是則智身無相。不礙隨機現相。色身有相。
不妨法身無相。則知智身色身。二而不二。以不二
故。隨機所見。能現色相也。
所現之色。無有分齊。隨心能示十方世界。無量菩薩。
無量報身。無量莊嚴。各各差別。皆無分齊。而不相妨。
此非心識分別能知。以真如自在用義故。
此就隨機示現依正莊嚴。徧融無礙。以結真如大
用也。初二句。總明隨機現相。隨心下。別明隨機現
相。言所現之色無有分齊者。謂依前法身之所現
故。無有分齊也。言隨心能示等者。謂法身離相。隨
眾生心現報化相。故云隨心能示。則知應本無心。
隨機示現也。十方世界等。即隨機所現依正莊嚴
之相。雖各各差別。以稱同法性。故皆無分齊。以無
分齊故。則此依正莊嚴之相。各各充徧法界而不
相妨。是則一多互徧。小大相融。此是真如自在之
用。必非眾生心識分別能知。故前云不思議業相
也。
復次顯示從生滅門即入真如門。所謂推求五陰。色
之與心。六塵境界。畢竟無念。以心無形相。十方求之
<pb n="263"/>
終不可得。如人迷故。謂東為西。方實不轉。眾生亦爾。
無明迷故。謂心為念。心實不動。若能觀察知心無念。
即得隨順入真如門故。
此令觀生滅之本。以入真如也。上已別明二門。此
復令觀生滅以入真如者。蓋謂若不別明二門。則
無以開物信解。若不觀察生滅。則無以悟入真如。
前解後證。法爾如斯。論主巧示。妙於茲矣。然此一
文。具標釋結。復次下標。所謂下釋。若能下結。於釋
文中。有法喻合。所謂下法說。如人下喻明。眾生下
合顯。所謂推求五陰等畢竟無念者。令於生滅法
中以推其本也。蓋五陰色心境界。即生滅法也。念
即生滅本也。然此令推生滅之本者。乃聖人拔本
塞源意耳。何者。謂一切諸法。由念而生。念若不生。
諸法自泯。故前文云。若離心念。則無一切境界之
相。豈非拔本塞源之意哉。以心下。釋無念所以。何
以推求五陰等畢竟無念耶。以心無形相。十方求
之終不可得。故於諸法推求。而畢竟無念也。如人
下。引喻合。兩文雖正顯無念。意含推求。且如迷方
者。謂東為西。而方不轉故。則於東求西。西不可得。
喻迷心者。謂心為念。心實不動。故於諸法求念。而
畢竟無念也。若能下。謂未觀察者。與真違背。未離
念者。不知無念。是以推求觀察。即得隨順。故前云。
若有眾生能觀無念者。則為向佛智也。至於念息
塵亡。於淨心中了無念相。是以知心無念。入真如
矣。故前云若離於念名為得入。然則知心無念。唯
離念者方知。非餘所知也。
對治邪執者。一切邪執。皆依我見。若離於我。則無邪
執。是我見有二種。云何為二。一者人我見。二者法我
見。
此依我見總標二執也。初一句。牒前標章。一切下。
明邪執本。蓋以邪執由於邪見。而邪見復由於我。
故云一切邪執皆依我見。然執見既依我有。若離
於我。則無邪執矣。是我下。總標二見。言人我見者。
謂五蘊和合。假名為人。我者主宰義。以不達五蘊
之中無實主宰。則於蘊中執有實我。而復依之妄
起邪見。名人我見。此約初學凡夫未亡人我者言
之。不就所執而論也。言法我見者。法謂五蘊等法。
以不達此無實主宰。即執諸法以為實有。而復依
之起於法見。故名法我見也。
人我見者。依諸凡夫說有五種。云何為五。一者聞脩
多羅說。如來法身。畢竟寂寞。猶如虗空。以不知為破
著故。即謂虗空是如來性。云何對治。明虗空相。是其
妄法。體無不實。以對色故有。是可見相。令心生滅。以
一切色法。本來是心。實無外色。若無色者。則無虗空
之相。所謂一切境界。唯心妄起故有。若心離於妄動。
則一切境界滅。唯一真心。無所不徧。此謂如來廣大
性智究竟之義。非如虗空相故。
此破執空為性之見也。人我下。牒數徵起。一者下。
明起執緣。謂契經說法身寂寞如虗空者。為不知
法身寂然無相。見佛身色是實有者。故云爾也。而
聞者不達譬喻是破執之說。即執虗空是如來性。
云何下。明空相虗妄。謂虗空之相。因色妄有。本無
自體。亦非真實。故云是其妄法。體無不實。此即總
明空相虗妄。下即展轉釋成虗妄。對破邪執。顯如
來性。何以虗空是妄。體無不實耶。以對下釋也。蓋
以虗空對色而有。則是妄無體。是心緣相。故非真
實。何以對色而有。體無不實耶。以一下釋也。良以
色無自性。本來是心。空既對色而有。色本不有。空
豈可得乎。故云若無色者。則無虗空之相。是知對
色有者。則體無不實也。何以色空俱不可得耶。所
謂下釋也。謂一切境界。唯心妄動故有。不動則無。
故不可得。妄境既無。唯一真心無所不徧。此即如
來廣大性智究竟之義。豈同虗空無知之相者哉。
<pb n="264"/>
則執空為性之見破矣。
二者聞脩多羅說。世間諸法。畢竟體空。乃至涅槃真
如之法。亦畢竟空。本來自空。離一切相。以不知為破
著故。即謂真如涅槃之性。唯是其空。云何對治。明真
如法身自體不空。具足無量性功德故。三者聞脩多
羅說。如來之藏。無有增減。體備一切功德之法。以不
解故。即謂如來之藏。有色心法自相差別。云何對治。
以唯依真如義說故。因生滅染義示現說差別故。
此破性空相有之見也。二者下。明起執緣。謂契經
說世出世間一切諸法。乃至真如涅槃本來自空
離一切相者。為不知所說假名言相非真。執假為
實者。故云爾也。而聞者不達此破執之語。即執真
如涅槃之性唯是其空。云何對治。謂真如涅槃等
假名言相雖空。真如自體及本具性德不空。豈可
謂假相空。而真實之性亦空耶。則執性是空之計
墮矣。三者下。明起執緣。謂聞契經說如來之藏無
有增減。體備一切功德之法。以不解如來所說差
別。即無差別故。即執藏性之中。具有色心差別之
相。云何對治。謂此所說一切功德之法。依真如生
滅二義說之。皆無差別。何者。若依真如義說。則一
切法皆真如也。故上文云。雖實有此諸功德義。而
無差別之相。等同一味。唯一真如。若因生滅義說。
則依業識差別相示。然雖對妄說有差別。而其德
相無相。故亦無有別。既依二義說之。俱無差別。詎
可謂藏性之中。而有色心差別之相也哉。則執有
色心差別之情亡矣。
四者聞脩多羅說。一切世間生死染法。皆依如來藏
而有。一切諸法。不離真如。以不解故。謂如來藏。自體
具有一切世間生死等法。云何對治。以如來藏。從本
已來。唯有過恒沙等諸淨功德。不離不斷不異真如
義故。以過恒沙等煩惱染法。唯是妄有。性自本無。從
無始世來。未曾與如來藏相應故。若如來藏體有妄
法。而使證會永息妄者。無有是處。
此破執性有染之見也。四者下。明起執緣。謂聞契
經說。一切世間生死染法。依性而有。不離真如。以
不解如來所說。真無自性。隨緣成妄。妄無自性。全
體即真故。即執藏性之中。具有世間生死一切染
法。云何對治。謂如來藏中。唯有恒沙功德。以順性
故。不離真如。而恒沙煩惱生死染法。依無明起。唯
是妄有。性自本無。以違性故。從無始來未嘗與如
來藏相應。豈性中而有一切生死染法耶。若藏性
中有妄法者。則妄有自性。既有自性。而使證理契
會永息妄者。則無是處也。如是則執性有染之見
謝矣。
五者聞脩多羅說。依如來藏故有生死。依如來藏故
得涅槃。以不解故。謂眾生有始。以見始故。復謂如來
所得涅槃。有其終盡。還作眾生。云何對治。以如來藏
無前際故。無明之相亦無有始。若說三界外更有眾
生始起者。即是外道經說。又如來藏無有後際。諸佛
所得涅槃與之相應。則無後際故。
此破始終生滅之見也。五者下。明起執緣。謂聞契
經說。生死涅槃。皆依性有。以不解如來所說。性與
生死二俱無始。涅槃與性二俱無終故。即執眾生
有始。以見始故。復執如來涅槃有盡。還作眾生。斯
由聞依真有妄之義。便謂真先妄後。故起始終之
見也。云何對治。謂生死既依如來藏有。而如來藏
無有前際。則無明生死。亦無有始矣。說三界外有
眾生始起者。乃外道大有經說也。豈如來正教而
有此說乎。又涅槃亦依如來藏有。而如來藏無有
後際。則如來涅槃。亦無後際矣。豈如來所得涅槃
有其終盡。而還作眾生者哉。故前云。非前際生。非
後際滅。如是則始終之見息矣。
法我見者。依二乘鈍根故。如來但為說人無我。以說
<pb n="265"/>
不究竟。見有五陰生滅之法。怖畏生死。妄取涅槃。云
何對治。以五陰法。自性不生。則無有滅。本來涅槃故。
此破二乘法執之見也。法我見下。明起執緣。謂如
來依鈍根二乘。但為分別蘊中無我。令證人空。未
明法空。則說不究竟。故二乘人見五陰生滅之法
為實。是以怖畏生死。妄取涅槃。云何對治。謂五陰
諸法。本自不生。今亦無滅。若是。則眾生本來常住。
入於涅槃。而諸法本來常自寂滅。亦何得厭有著
空。而怖畏生死。妄取涅槃耶。斯則二乘法執之見
離矣。
復次究竟離妄執者。當知染法淨法。皆悉相待。無有
自相可說。是故一切法。從本已來。非色非心。非智非
識。非有非無。畢竟不可說相。而有言說者。當知如來
善巧方便。假以言說引導眾生。其旨趣者。皆為離念
歸於真如。以念一切法。令心生滅。不入實智故。
明絕待離言。假言引入之旨也。言究竟離妄執者。
謂前則隨病設藥。對空說有。對有說空等。雖能離
執。尚未究竟。今則空有雙亡。藥病齊遣。絕待離言。
故得究竟離於妄執也。當知下。謂染不自立。對淨
以立。則染無自相可說。淨不自立。待染而立。則淨
亦無自相可說。以是染淨皆無自相可說故。則一
切法亦皆相待而立。本非色心有無等故。畢竟不
可說也。蓋謂諸法。若有染淨色心等自相。可以言
說。既皆無自相。則言說無所施矣。所謂口欲談而
辭喪。心將緣而慮亡。故前文云。一切諸法從本已
來。離名字相。離言說相。又經云。諸法寂滅相。不可
以言宣也。或謂法既絕待離言。無相可說。何如來
廣演言教耶。而有言說者。乃如來方便引導之意。
故經云。以方便力故。為五比丘說。則其言說之旨
趣者。欲人即言亡言。即念離念。以歸真如也。何以
離念得歸真如耶。以念一切法。令心生滅。不入實
智。故須離念。得歸真如也。
分別發趣道相者。謂一切諸佛所證之道。一切菩薩
發心修行趣向義故。略說發心有三種。云何為三。一
者信成就發心。二者解行發心。三者證發心。信成就
發心者。依何等人。修何等行。得信成就。堪能發心。所
謂依不定聚眾生。有熏習善根力故。信業果報。能起
十善。厭生死苦。欲求無上菩提。得值諸佛親承供養。
修行信心。經一萬劫。信心成就故。諸佛菩薩教令發
心。或以大悲故能自發心。或因正法欲滅。以護法因
緣故能自發心。如是信心成就得發心者。入正定聚。
畢竟不退。名住如來種中。正因相應。
此總標發心三相。先明信成就發心也。言分別發
趣道相者。謂道即諸佛所證菩提涅槃。發趣即菩
薩發心修行趣向。蓋前雖顯正治邪。若不明發心
趣向。則有解無行。如有目無足。豈到前所。故今分
別發心修行趣向佛道之相。令其依解修行。到如
來地。此即明立義分中之乘義也。略說下。總標發
心三相。信成就下。牒問能修之人。所修之行。及信
成發心。所謂下。答釋上義。明發心因緣。謂依信位
不定聚人。有內外熏習。及前世善根之力。故信善
惡苦樂。影響無差。由是發起十善。厭生死苦。求無
上覺。兼得值佛。親承供養。如是信心修行。經一萬
劫。而信心成就。上皆發心之因。以信心成就故。諸
佛菩薩教令發心。此依佛教之緣以發心也。或見
眾生之苦。欲以大悲而救濟故。能自發心。此依眾
生苦緣以發心也。或因正法將滅。欲護四法久住
世故。而能自發心。此依正法滅緣發心。是皆發心
之緣。然於三緣中。隨當一緣。即得發心。故云或也。
言護法者。所謂擊大法鼓。修大法行。求大菩提。令
四法常住。名為護法。如是下。牒上發心。結成不退。
謂經萬劫而信心成就得發心者。是由毛心不定。
以入正定聚矣。既入正定聚中。則具成佛正因。而
<pb n="266"/>
住不退位。故云畢竟不退。名住如來種中。正因相
應也。
若有眾生善根微少。久遠已來煩惱深厚。雖值於佛
亦得供養。然起人天種子。或起二乘種子。設有求大
乘者。根則不定。若進若退。或有供養諸佛。未經一萬
劫。於中遇緣。亦有發心。所謂見佛色相而發其心。或
因供養眾僧而發其心。或因二乘之人教令發心。或
學他發心。如是等發心。悉皆不定。遇惡因緣。或便退
失。墮二乘地。
上依勝機因緣俱勝發心不退。此明劣機因緣皆
劣發心不定也。若有下。明發心因劣。言善根微少。
此是德薄。煩惱深厚。即是垢重。如是之人。雖值於
佛。亦得供養。或求人天果報。或圖息妄趣空。設有
求大乘者。以德薄垢重故。若進若退。心不決定。或
有供養諸佛。未經一萬劫。而於中遇緣。亦有發心。
依何緣發。所謂下。明發心緣劣。或以色見佛。或住
相供僧。或隨劣教。或學他迹。如是等發心。以不達
唯識。自無深心故。悉皆不定。何以不定。謂遇惡因
緣。或便退失初心。而墮二乘地故。悉皆不定也。惡
緣多種。難以定述。
復次信成就發心者。發何等心。略說三種。云何為三。
一者直心。正念真如法故。二者深心。樂集一切諸善
行故。三者大悲心。欲拔一切眾生苦故。
上明能發因緣。此明所發之心也。復次下。牒問所
發之心。略說下。答釋所發之心。言直心者。不偏之
謂也。謂正念真如。不偏空有生死涅槃諸對待相
故斯即二行之本。若達此本。則修無所修。度無所
度。是為法界之行。無漏之因。故於三心。先明直心
也。言深心者。謂希欲不廣。是淺非深。以樂修習一
切諸善行故。名為深心。又以所修一一稱性。離能
所相。亦名深心。此即自利行本也。言大悲心者。謂
度心不普。是小非大。以欲救拔一切眾生苦故。名
為大悲。又以悲心化無所化。稱性無緣。亦名大悲。
此即利他行本。是知信成就人。住如來種。入正定
聚。故能發此三種心也。
問曰。上說法界一相。佛體無二。何故不唯念真如。復
假求學諸善之行。答曰。譬如大摩尼寶。體性明淨。而
有鑛穢之垢。若人雖念寶性。不以方便種種磨治。終
無得淨。如是眾生真如之法。體性空淨。而有無量煩
惱垢染。若人雖念真如。不以方便種種熏修。亦無得
淨以垢無量徧一切法故。修一切善行以為對治。若
人修行一切善法。自然歸順真如法故。
設問答以明理一惑異。須修眾善也。問曰。上說體
相既皆無異。唯以直心正念真如足矣。何假廣修
諸行耶。斯則理一何須眾善問。答曰下。明惑異須
修眾善答。先以喻明。次以法顯。謂寶雖淨而垢染。
若念寶不以方便磨治。終無得淨。以況性雖淨而
惑染。唯念性不以方便熏修。亦無得淨。蓋以垢徧
一切。須修眾善以為對治。如慳以施治。亂以定治
等。能修諸善。對破諸垢。自然歸順真如。是猶寶離
垢穢。而得顯寶體也。
略說方便有四種。云何為四。一者行根本方便。謂觀
一切法自性無生。離於妄見。不住生死。觀一切法因
緣和合業果不失。起於大悲。修諸福德攝化眾生。不
住涅槃。以隨順法性無住故。
此依直心修無住方便也。言行根本方便者。謂觀
法無生。離於妄見。依大智故。能斷煩惱。超出三界。
而不住生死。此自利行也。觀法緣合。業果不失。依
大悲故。修諸福德。攝化眾生。而不住涅槃。此利他
行也。正觀空時。萬行沸騰。正涉有時。一道清淨。是
則悲智雙運。二利齊修。恒居生死。常處涅槃。一無
所住。故名無住。為二行根本。故云行根本方便也。
以隨下。謂性本無住。由隨順法性。修無住行。故云
<pb n="267"/>
以隨順法性無住也。
二者能止方便。謂慚愧悔過。能止一切惡法不令增
長。以隨順法性離諸過故。三者發起善根增長方便。
謂勤供養禮拜三寶。讚歎隨喜。勸請諸佛。以愛敬三
寶淳厚心故。信得增長。乃能志求無上之道。又因佛
法僧力所護故。能銷業障。善根不退。以隨順法性離
癡障故。
此依深心修止作方便也。言能止方便者。謂未作
之惡。慚愧能止。已作之惡。悔過不增。故云慚愧悔
過。能止一切惡法不令增長。以隨下。謂性本離過。
故隨順法性。修行方便。而遠離諸過也。三者下。謂
未作之善。令其發起。已作之善。俾令增長。故云發
起善根增長方便。何等善根。謂勤供養禮拜三寶
等。以愛敬淳厚心故。信得增長。故能志求無上之
道。非唯增信志道。又因三寶力護。得銷業障。而善
根不退。以隨下。謂性本離障。故隨順法性。修行方
便。而遠離癡障。即是禮拜離我慢障。讚歎離謗毀
障。隨喜離嫉妬障等。
四者大願平等方便。所謂發願盡於未來。化度一切
眾生。使無有餘。皆令究竟無餘涅槃。以隨順法性無
斷絕故。法性廣大徧一切眾生。平等無二。不念彼此。
究竟寂滅故。
此依悲心修大願方便也。言大願平等方便者。謂
發願盡於未來。化度一切眾生。使無有餘。此即大
願方便。亦即長時廣大心也。皆令究竟無餘涅槃。
此即平等方便。亦即第一心也。以隨下。謂法性本
無斷絕。以隨順法性故。發願盡於未來。化度眾生
而不斷絕。此即長時心也。法性廣大徧於一切。以
隨順法性故。發願化度一切。使無有餘。此即廣大
心也。法性平等無二。無有彼此。究竟寂滅。以隨順
法性故。發願化度一切。皆令究竟無餘涅槃。此即
第一心也。以法性如是。故發願度生之心。隨順法
性。亦如是矣。
菩薩發是心故。則得少分見於法身。以見法身故。隨
其願力。能現八種利益眾生。所謂從兜率天退。入胎。
住胎。出胎。出家。成道。轉法輪。入於涅槃。然是菩薩未
名法身。以其過去無量世來。有漏之業。未能決斷。隨
其所生與微苦相應。亦非業繫。以有大願自在力故。
明菩薩示生脩短自在也。菩薩發是下。呈上發願。
起下示生。謂菩薩隨順法性發大願已。而得少分
見法身者。以知眾生與己。真如平等。無有別異故
也。由見法身故。隨其願力。能示從天入胎等八種
之相。而利益眾生。然是初住菩薩。故未名法身。以
其下。釋未名法身所以。蓋初住留惑潤生。則其過
去之業。未曾決斷。隨其示生。尚與變易微苦相應。
故非法身。然非眾生業繫麤苦。以有下。釋非業繫
所以。蓋菩薩隨願示生。脩短自在。不同眾生為業
所繫。而不得自在。是則雖非法身菩薩。亦非眾生
業繫也。
如脩多羅中。或說有退墮惡趣者。非其實退。但為初
學菩薩。未入正位而懈怠者。恐怖令彼勇猛故。又是
菩薩一發心後。遠離怯弱。畢竟不畏墮二乘地。若聞
無量無邊阿僧祇劫。勤苦難行。乃得涅槃。亦不怯弱。
以信知一切法。從本已來。自涅槃故。
先引權說。次顯實德也。蓋發心菩薩。既入初住。畢
竟不退。而契經中。或說入住有退墮惡趣者。但為
警進初心懈怠之人。令彼恐怖發大勇猛耳。豈住
位之後。而實有所退墮者哉。又發心菩薩。既見法
身。了法平等。則一切障礙。即究竟覺。乃至菩薩外
道所成就法。同是菩提。豈怯弱畏墮二乘之地者
乎。若聞佛道長遠。久受勤苦。乃得涅槃。亦不怯弱。
何以故。以信知一切。本來涅槃。故不怯弱也。
解行發心者。當知轉勝。以是菩薩。從初正信已來。於
<pb n="268"/>
第一阿僧祇劫將欲滿故。於真如法中。深解現前。所
修離相。以知法性體無慳貪故。隨順修行檀波羅蜜。
以知法性無染。離五欲過故。隨順修行尸波羅蜜。以
知法性無苦。離瞋惱故。隨順修行羼提波羅蜜。以知
法性無身心相。離懈怠故。隨順修行毗棃耶波羅蜜。
以知法性常定。體無亂故。隨順修行禪波羅蜜。以知
法性體明。離無明故。隨順修行般若波羅蜜。
此明解行發心也。初二句。牒名顯勝。謂前則信滿
入住。此則行滿入向。故知轉勝。以是下。釋解行轉
勝所以。謂以菩薩從初正信。至十迴向。位鄰初地。
則於第一無數劫將欲滿故。斯則勝前一萬劫也。
由從初住隨順法性。修習四種方便故。故得於真
如法中。深解現前。斯則勝前信業果報也。由深解
現前。所修諸度一一離相。故云所修離相。斯則勝
前修行十善也。此二句。是總明解行。以知下。別示
其相。謂知法性體無慳貪等者解也。隨順修行檀
波羅蜜等者行也。蓋以性離諸染。順性修之。離能
所相。故一一行。皆到彼岸。名為解行發心。所言發
心者。前信滿入住。發直等三心。此由十住以至迴
向。發解行心。下由初地以至十地。發真等三心也。
證發心者。從淨心地。乃至菩薩究竟地。證何境界。所
謂真如。以依轉識說為境界。而此證者無有境界。唯
真如智。名為法身。
此明證發心也。證發心下。牒釋依位所證之理。或
謂真如無相。依何義故而說為境界耶。以依轉識
說為境界。而正證者。惟真如智。名為法身。無有境
界也。言依轉識說為境界者。謂正證之時。唯真如
智獨存。無能所分別之相。若後得智。以能見心。反
緣所證。以有此能緣心故。便有真如影像當情。為
所緣境界。像雖不實。還似真如。祇據此義。說後得
智中。依於轉識名境界也。如人飲水。正飲之時。不
能說其冷暖。飲水之後。方得說之。說時雖不得水
體。其如所說之水。還似所飲之水。即所謂變相觀
空惟後得也。
是菩薩於一念頃。能至十方無餘世界。供養諸佛。請
轉法輪。唯為開導利益眾生。不依文字。或示超地速
成正覺。以為怯弱眾生故。或說我於無量阿僧祇劫
當成佛道。以為懈慢眾生故。能示如是無數方便。不
可思議。而實菩薩種性根等。發心則等。所證亦等。無
有超過之法。以一切菩薩。皆經三阿僧祇劫故。但隨
眾生世界不同。所見所聞根欲性異。故示所行亦有
差別。
明法身菩薩權實之德也。是菩薩下。明為眾請法
德。謂菩薩於一念頃。能徧帝網剎中。而充滿無餘。
供佛請法。其請法意。唯為開導利益眾生。非求聽
受美妙言辭也。或示下。明延促無礙德。謂菩薩或
延中示促。以為怯弱欲退眾生。或促中示延。以為
懈慢不進眾生。非惟只示延促方便。以權智廣大
故。能示如是無數方便。不可思議。蓋以隨機方便。
意趣難知。以非思量分別之所能解。故不可思議
也。然權示雖有無數差別。實則因行所證。及與時
劫。皆悉同等。無有超過之法。何以無超過法耶。以
一切菩薩皆經三阿僧祇劫故。或謂一切菩薩既
皆經三無數劫。何故所行亦有差別耶。但隨下釋
也。是知據實無別。權示則有無量差別矣。
又是菩薩發心相者。有三種心微細之相。云何為三。
一者真心。無分別故。二者方便心。自然徧行利益眾
生故。三者業識心。微細起滅故。又是菩薩功德成滿。
於色究竟處。示一切世間最高大身。謂以一念相應
慧。無明頓盡。名一切種智。自然而有不思議業。能現
十方。利益眾生。
先明發心三相。次明究竟德用也。言微細之相者。
謂此三相非下位能知。故云微細。即所謂難知微
<pb n="269"/>
細也。一者下。謂真無分別智。能證真如。即自利德。
二者下。謂方便有分別智。能觀根逗教。稱機與益。
即利他德。雖能悲智雙運。二利齊修。既業識未亡。
尚有微細生滅。故云業識心微細起滅也。又是下。
明菩薩寄位斷惑。證智起用。謂十地菩薩悲智功
圓。故於色究竟處。示現世間最高大身。以究竟始
覺智。斷最後無明。成一切種智也。以種智圓滿故。
自然而起不思議用。周徧十方利益眾生。蓋以第
十地菩薩。寄位升進。正當此天。故於是中現高大
身。而成等正覺也。
問曰。虗空無邊故。世界無邊。世界無邊故。眾生無邊。
眾生無邊故。心行差別亦復無邊。如是境界。不可分
齊。難知難解。若無明斷。無有心想。云何能了。名一切
種智。答曰。一切境界。本來一心。離於想念。以眾生妄
見境界。故心有分齊。以妄起想念。不稱法性。故不能
了。諸佛如來離於見相。無所不徧。心真實故。即是諸
法之性。自體顯照一切妄法。有大智用。無量方便。隨
諸眾生所應得解。皆能開示種種法義。是故得名一
切種智。
設問答以顯離念得名種智也。問曰下。謂虗空世
界。眾生心行。各各無邊。無有分齊。縱有心想。尚難
知解。若無明斷。無有心想。云何能了。名一切種智
耶。斯則無念何名種智問。答曰下。明離念得名種
智答。謂法本一心。離於想念。以眾生動心未息。妄
見境界。則心有分齊。以妄起想念。不稱法性。故不
能了。而如來動心既息。離於見相。則心無不徧。以
無想念。得心真實。則稱合法性。以性照法。有大智
用。自然了知一切心行。而以無量方便。隨諸眾生
所應得解。開示法義。是故得名一切種智也。
又問曰。若諸佛有自然業。能現一切處利益眾生者。
一切眾生。若見其身。若覩神變。若聞其說。無不得利。
云何世間多不能見。答曰。諸佛如來。法身平等。徧一
切處。無有作意。故說自然。但依眾生心現。眾生心者。
猶如於鏡。鏡若有垢。色像不現。如是眾生心若有垢。
法身不現故。
設問答以明用唯心現也。問。若諸佛有自然業用。
充徧一切處者。則聞言覩相。無不獲益。云何世間
而多不見耶。答。如來法身妙用。等徧一切。無有作
意。故說自然。但依眾生心現。眾生心下。約法喻顯。
鏡喻機心。像喻業用。謂鏡若有垢。色像不現。以況
眾生心若有垢。用則不現。是則眾生不見法身妙
用。當責於心。勿責於佛也。然上文為善根成熟信
滿入住之機。分別發趣道相矣。自下為善根微少
修信未滿之機。重說修行信心。使其信滿入住。還
依發趣道相。以登正覺也。
已說解釋分。次說修行信心分。是中依未入正定聚
眾生。故說修行信心。何等信心。云何修行。略說信心
有四種。云何為四。一者信根本。所謂樂念真如法故。
二者信佛。有無量功德。常念親近供養恭敬。發起善
根。願求一切智故。三者信法。有大利益。常念修行諸
波羅蜜故。四者信僧。能正修行。自利利他。常樂親近
諸菩薩眾。求學如實行故。修行有五門。能成此信。云
何為五。一者施門。二者戒門。三者忍門。四者進門。五
者止觀門。
此依前劣機以明信行也。初二句。結前生後。是中
下。明起說緣。謂此中正為修信未滿。發心不定之
機。而說四信五行。故云依未入正定聚眾生。說修
行信心也。何等下。問信行相。略說下。先明四信。言
信根本者。謂真如是萬法之根。二行之本。若信樂
正念真如。則不住空有能所一切諸對待相。故於
四信。先令信根本也。二令信佛有無量功德。當常
樂念供養恭敬。求一切智。此信報佛。三令信法有
大利益。常當樂念修行諸度。此信教行二法。四令
<pb n="270"/>
信僧能行二利。應常親近求如實行。此信大菩薩
僧。是知四信。非令空信。故一一皆云樂念求學修
行也。言修行五門能成此信者。謂信而不行。是空
信矣。有信無行。信亦不堅。不堅之信。遇緣便退。故
令修五行。以成四信也。云何下。徵列五門。
云何修行施門。若見一切來求索者。所有財物。隨力
施與。以自捨慳貪令彼歡喜。若見厄難。恐怖危逼。隨
己堪任。施與無畏。若有眾生來求法者。隨己能解。方
便為說。不應貪求名利恭敬。唯念自利利他。迴向菩
提故。云何修行戒門。所謂不殺不盜不淫。不兩舌不
惡口不妄言不綺語。遠離貪嫉欺詐諂曲瞋恚邪見。
若出家者。為折伏煩惱故。亦應遠離憒閙。常處寂靜。
修習少欲知足頭陀等行。乃至小罪。心生怖畏。慙媿
改悔。不得輕於如來所制禁戒。當護譏嫌。不令眾生
妄起過罪故。
此徵釋施戒之相也。先徵釋施相。施有三種。初令
修資生施。若見下。令行無畏施。若有下。令行法施。
云何下。徵釋戒相。謂不殺不盜等斷三業之惡。即
令修攝律儀戒。若出家下。教離憒處靜。修少欲知
足抖擻等行。而折伏煩惱。即令修攝善法戒。乃至
下。明護戒相。即令修攝眾生戒。蓋以自護戒相。亦
護眾生。不令譏嫌。妄起過罪。故名攝眾生戒也。
云何修行忍門。所謂應忍他人之惱。心不懷報。亦當
忍於利衰毀譽稱譏苦樂等法故。云何修行進門。所
謂於諸善事。心不懈退。立志堅彊。遠離怯弱。當念過
去久遠已來。虗受一切身心大苦。無有利益。是故應
勤修諸功德。自利利他。速離眾苦。復次若人雖修行
信心。以從先世來。多有重罪惡業障故。為邪魔諸鬼
之所惱亂。或為世間事務種種牽纏。或為病苦所惱。
有如是等眾多障礙。是故應當勇猛精勤。晝夜六時。
禮拜諸佛。誠心懺悔。勸請隨喜。迴向菩提。常不休廢。
得免諸障。善根增長故。
此徵釋忍進之相也。先徵釋忍相。初忍逆境。亦當
下。通忍逆順。所言利衰等者。謂得財名利。失財名
衰。談惡為毀。談善為譽。對面談善曰稱。對面談惡
曰譏。逼迫為苦。適悅為樂。是則於利譽稱樂。忍之
不喜。衰毀譏苦。忍之不瞋。二四合說。以成八風。謂
之風者。能擊眾生心海。起貪瞋煩惱浪故。今令忍
之。則八風不能動矣。云何下。徵釋進相。先令進修
諸善。勇猛勿懈。當念下。令思惟䇿進。修善無疲。故
無性頌云。汝已惡道經多劫。無利勤苦尚能超。少
行苦行得菩提。大利不應生退屈。此亦䇿進之意
也。復次下。對障重之機。明禮懺方便。以釋進相。先
舉眾多障礙。是故下。令勇猛精進。修禮懺法。銷滅
諸障。而增長善根也。
云何修行止觀門。所言止者。謂止一切境界相。隨順
奢摩他觀義故。所言觀者。謂分別因緣生滅相。隨順
毗鉢舍那觀義故。云何隨順。以此二義。漸漸修習。不
相捨離。雙現前故。
此徵釋止觀之相也。然止觀不分合為一門者。意
令止觀雙修也。所言止者。謂觀察諸法。從緣而生。
俱無自性。唯是一心。如是而觀。自然於法無住。久
久不息。則外境自亡。內心亦寂。是則心境俱空。聖
凡齊泯。故云止一切境界相。此依真如門體絕相
義以修止也。言隨順奢摩他觀義故者。釋成止義。
即隨順空觀耳。蓋以天台三止。其體真止。即是空
觀。故下文云隨順觀察。又云智慧觀察。皆止義也
所言觀者。謂雖觀諸法自性無生。而復即觀因緣
和合業果不失。故廣修諸善。廣化眾生。如是則染
淨齊彰。心境俱現。故云分別生滅因緣相。此依生
滅門隨緣起滅義以修觀也。言隨順毗鉢舍那觀
義故者。釋成觀義。即隨順假觀也。云何下。徵釋方
便。以顯正觀。謂依二門修習止觀。何云隨順耶。蓋
<pb n="271"/>
以初修。雖止觀不相捨離。而未淳熟。不能雙現。故
名隨順。久習淳熟。止觀雙現。即名正觀。是知初習
未成。名為隨順方便。成就雙現。是為正觀相應也。
若修止者。住於靜處。端坐正意。不依氣息。不依形色。
不依於空。不依地水火風。乃至不依見聞覺知。一切
諸想。隨念皆除。亦遣除想。以一切法。本來無想。念念
不生。念念不滅。亦不得隨心外念境界後以心除心。
心若馳散。即當攝來住於正念。是正念者。當知唯心。
無外境界。即復此心亦無自相。念念不可得。
此令依靜坐以修止也。初二句。明修止外緣。處緣
既靜。次宜正身端坐。勿曲勿聳。不左右側。然後齋
心正意。勿使外緣。故云端坐正意。言不依氣息等
者。謂此中唯依真如絕相義。修體真止。故不依氣
息形色等。及一切諸想。隨念皆除。除想亦遣。何也。
以一切法。本離心緣生滅相故。亦不得下。謂非惟
不依氣息形色及一切諸想。亦不得隨心外念境
界後以心除心。心若馳散。即當攝歸正念。斯言念
起即攝。不得隨心外緣而後攝也。是正念下。正示
體絕相義。令依之修止。謂當了知萬法唯心。心外
無法。即復此心亦無自相可得。如是了知。依而進
修。是為體真止也。
若從坐起。去來進止。有所施作。於一切時。常念方便。
隨順觀察。久習淳熟。其心得住。以心住故。漸漸猛利。
隨順得入真如三昧。深伏煩惱。信心增長。速成不退。
唯除疑惑。不信。誹謗。重罪業障。我慢。懈怠。如是等人。
所不能入。
此令依餘緣以修止也。若從下。謂從坐起行住之
間。二六時中。有所施作。常應正念修止方便。觀察
唯心。久習淳熟。能令妄念不流。故云其心得住。以
心住故。心漸猛利。故隨順得入真如三昧。深伏煩
惱。而信增不退。唯除下。上明修止得入。此明障者
不能也。
復次依是三昧故。則知法界一相。謂一切諸佛法身。
與眾生身。平等無二。即名一行三昧。當知真如是三
昧根本。若人修行。漸漸能生無量三昧。或有眾生無
善根力。則為諸魔外道鬼神之所惑亂。若於坐中。現
形恐怖。或現端正男女等相。當念唯心。境界則滅。終
不為惱。
先顯修止勝能。次略舉魔事。以明對治相也。言依
三昧則知法界一相者。謂由前止觀察唯心。得入
真如三昧。故能知法界一相也。言知一相者。謂知
諸佛法身與眾生身平等無二也。由知平等無二
故。則心不異緣。故即名一行三昧。故文殊般若經
云。何名一行三昧佛言。法界一相。繫緣法界。是名
一行三昧。當知下。顯三昧能生。蓋以真如是三昧
根本。故依而修之。漸漸能生無量三昧。或有下。略
舉定中所現魔事。蓋眾生善根深厚。則於定中自
然不為諸魔外道等惱亂。以無善根力故。則為其
所惑亂也。云何惑亂。或現可畏之身。怖之以失志。
或現可愛之色。惑之以生染等。當念下。明對治相。
謂一切諸境。尚惟自心。何況坐中所現諸境。是故
觀察唯心。魔境隨滅。終不為惱。蓋此唯心。乃通遣
之法故也。
或現天像菩薩像。亦作如來像。相好具足。若說陀羅
尼。若說布施持戒忍辱精進禪定智慧。或說平等空
無相無願。無怨無親。無因無果。畢竟空寂。是真涅槃
或令人知宿命過去之事。亦知未來之事。得他心智。
辯才無礙。能令眾生貪著世間名利之事。又令使人
數瞋數喜。性無常準。或多慈愛。多睡多病。其心懈怠。
或卒起精進。後便休廢。生於不信。多疑多慮。或捨本
勝行。更修雜業。若著世事種種牽纏。亦能使人得諸
三昧。少分相似。皆是外道所得。非真三昧。或復令人
若一日若二日若三日。乃至七日住於定中。得自然
<pb n="272"/>
香美飲食。身心適悅。不飢不渴。使人愛著。或令人食
無分齊。乍多乍少。顏色變異。以是義故。行者常應智
慧觀察。勿令此心墮於邪網。當勤正念。不取不著。則
能遠離是諸業障。
此廣舉魔事。以明對治相也。言魔事者。謂或現身
相以說法。或令得三昧神通。或令心性行事無常。
或令貪著世間名利。或令定中得食。身心愛著。或
令食無一定。色變不常。以如是眾多義故。行者常
應智慧觀察。言觀察者。謂觀諸境俱無自性。從妄
想有。畢竟是空。以如是觀。則魔境自滅。故不墮於
魔網也。亦當正念。了境唯心。則魔界佛界。同一真
如。自然不取不著。故能遠離眾多業障也。
應如外道所有三昧。皆不離見愛我慢之心。貪著世
間名利恭敬故。真如三昧者。不住見相。不住得相。乃
至出定亦無懈慢。所有煩惱漸漸微薄。若諸凡夫不
習此三昧法。得入如來種性。無有是處。以修世間諸
禪三昧。多起味著。依於我見。繫屬三界。與外道共。若
離善知識所護。則起外道見故。
此對偽顯真。以勸修正定也。應知下。明邪定多染。
真如下。明正定離相。謂邪不離見。而真不住見。邪
有所愛。真無所得。邪有我慢。真無懈慢。邪定則貪
著濃厚。正定則煩惱漸薄。一一翻對。真偽昭然。若
人不習此真如三昧。而得入如來種性者。未之有
也。何者。以修世間諸禪三昧。依於我見。多起味著。
繫屬三界。與外道共。若離知識所護。則起外道之
見。故必修真如三昧。方乃得入如來種性也。
復次精勤專心修學此三昧者。現世當得十種利益。
云何為十。一者常為十方諸佛菩薩之所護念。二者
不為諸魔惡鬼所能恐怖。三者不為九十五種外道
鬼神之所惑亂。四者遠離誹謗甚深之法。重罪業障
漸漸微薄。五者滅一切疑諸惡覺觀。六者於諸如來
境界信得增長。七者遠離憂悔。於生死中勇猛不怯。
八者其心柔和。捨於驕慢。不為他人所惱。九者雖未
得定。於一切時一切境界處。則能減損煩惱。不樂世
間。十者若得三昧。不為外緣一切音聲之所驚動。
此明修止所得之益也。言修學三昧為佛菩薩所
護念者。謂此三昧。是諸佛菩薩修證根本。故修學
之者。常為佛菩薩所護念也。以能了法唯心。不取
不著。故不為諸魔外道等之所惑亂。能契悟深理。
斷相續心。故得不謗深法。而薄罪業障。由深信真
如。心離分別。故能斷諸疑惑。滅惡覺觀。而信得增
長。又能達法無生。心離憂悔。故於生死中勇猛不
怯。了法平等。心離驕慢。故不為他人所惱。離諸愛
染。不著世樂。故能減損煩惱。不樂世間。深入三昧。
不逐世緣。故不為外緣之所驚動也。
復次若人唯修於止。則心沈沒。或起懈怠。不樂眾善。
遠離大悲。是故修觀。修習觀者。當觀一切世間有為
之法。無得久停。須臾變壞。一切心行。念念生滅。以是
故苦。應觀過去所念諸法。恍惚如夢。應觀現在所念
諸法。猶如電光。應觀未來所念諸法。猶如於雲欻爾
而起應觀世間一切有身。悉皆不淨。種種穢汙。無一
可樂。
此舉偏修之失。而勸修四觀也。蓋止觀二法。必須
雙修。若唯修止。恐心沈沒。懈於二利。故勸修觀。修
習下。令觀有為無常。故云有為之法。無得久停。須
臾變壞。一切下。令觀心是苦。故云念念生滅。以是
故苦。應觀下。令觀三世所念之法。如夢如電。亦猶
於雲。畢竟皆空。令觀有身悉皆不淨。無一可樂。作
是觀已。自然心不沈沒。而修行眾善。發起利生也。
如是當念一切眾生。從無始時來。皆因無明所熏習
故。令心生滅。已受一切身心大苦。現在即有無量逼
迫。未來所苦亦無分齊。難捨難離。而不覺知。眾生如
是。甚為可愍。作是思惟。即應勇猛立大誓願。願令我
<pb n="273"/>
心離分別故。徧於十方修行一切諸善功德。盡其未
來。以無量方便。救拔一切苦惱眾生。令得涅槃第一
義樂。以起如是願故。於一切時一切處。所有眾善。隨
己堪能。不捨修學。心無懈怠。唯除坐時。專念於止。若
餘一切。悉當觀察應作不應作。
此勸思物苦。令發悲願。以修眾善也。如是下。牒上
令思物苦。謂既觀無常苦空不淨已。又當思念眾
生為無始無明所熏。令心生滅。故受諸大苦。然眾
生於三世中。雖受苦無量。無有邊際。而不覺知。誠
為可愍。是故應當發廣大願以救拔之。言願令我
心離分別者。令發直心。即不顛倒心也。徧於下。令
發深心。即廣大心。盡未來下。令發悲心。即長時心。
令得下。即發第一心。以起下。牒上大願。結勸進修。
故云。唯除坐時。專念於止。餘行住時。悉當觀察應
作不應作也。
若行若住若臥若起。皆應止觀俱行。所謂雖念諸法
自性不生。而復即念因緣和合。善惡之業苦樂等報
不失不壞。雖念因緣善惡業報。而亦即念性不可得。
若修止者。對治凡夫住著世間。能捨二乘怯弱之見。
若修觀者。對治二乘不起大悲愜劣心過。遠離凡夫
不修善根。以是義故。是止觀門。共相助成。不相捨離。
若止觀不具。則無能入菩提之道。
此勸依四儀圓修止觀也。若行下。依四威儀標止
觀行。所謂下。釋止觀俱行之相。以即止而觀故。雖
觀諸法自性無生。而復即觀因緣和合業果不失
故廣修諸善。攝化眾生。無修而修也。以即觀而止
故。雖觀緣合廣修眾善。而不妨能所兩亡。二利齊
泯。修無所修。斯則約修以明止觀也。若修下。約對
治以明止觀。蓋凡夫由不達諸法無生。而貪著世
間。二乘由不了無生。則怯畏生死。故今示即觀之
止。令凡夫修之不著世間。二乘修之不怯生死。故
云對治凡夫住著世間。能捨二乘怯弱之見也。若
修觀者下。亦治二過。謂治二乘愜劣之心。令普觀
眾生起於大悲。亦治凡夫懈怠之習。令觀無常等
䇿修善行。故云對治二乘不起大悲。遠離凡夫不
修善根也。以是下。牒上結成俱相。以是止觀能治
凡夫二乘諸心過故。則知止觀共相助成。而不相
捨離矣。蓋以止助觀。觀不離止。則不住生死。以觀
助止。止不離觀。則不住涅槃。既而止觀俱行。不住
生死涅槃。則能究竟無上菩提。反此。則止觀不具。
故無能入菩提之道也。
復次眾生初學是法。欲求正信。其心怯弱。以住於此
娑婆世界。自畏不能常值諸佛。親承供養。懼謂信心
難可成就。意欲退者。當知如來有勝方便。攝護信心。
謂以專意念佛因緣。隨願得生他方佛土。常見於佛。
永離惡道。如脩多羅說。若人專念西方極樂世界阿
彌陀佛。所修善根。迴向願求生彼世界。即得往生。常
見佛故。終無有退。若觀彼佛真如法身。常勤修習。畢
竟得生。住正定故。
此為怯退之機。以示專念方便也。復次下。明怯退
意。當知下。標指攝護方便。如脩多羅下。引經證成。
若觀下。對專念顯勝。言初學是法等者。謂是法通
指前五門法。以修此五門。能成四信。故云欲求正
信。言其心怯弱等者。謂眾生於生死中創起覺悟。
惑業則無始積集。善行則方將修學。境彊心弱。障
重力微。在於修心。寧無怯懼。況娑婆世間。不常值
佛。既不值佛。法豈得聞。如是則苦輪易就。正信難
成。故意欲退也。如來為是等輩。即以專念方便而
攝護之。令其專意念佛。隨願得生他方佛土。永離
惡道。既生佛土。則常得值佛。故終無有退。此即十
信不退也。若觀下。謂前唯專念。此兼理觀。理觀則
勝前專念。故勤而修之。畢竟得生。住於正定。而入
十住不退矣。正宗文竟。下乃流通分也。
<pb n="274"/>
已說修行信心分。次說勸修利益分。如是摩訶衍諸
佛祕藏。我已總說。若有眾生。欲於如來甚深境界。得
生正信。遠離誹謗。入大乘道。當持此論。思量修習。究
竟得至無上之道。若人聞是法已。不生怯弱。當知此
人定紹佛種。必為諸佛之所授記。假使有人能化三
千大千世界滿中眾生。令行十善。不如有人於一食
頃正思此法。過前功德不可為喻。復次若人受持此
論。觀察修行。若一日一夜。所有功德。無量無邊。不可
得說。假令十方一切諸佛。各於無量無邊阿僧祇劫。
歎其功德。亦不能盡。何以故。謂法性功德無有盡故。
此人功德亦復如是無有邊際。
此為懈慢不進之機。舉益以勸修也。初二句。結前
生後。如是下。牒結前說。若有下。總顯三慧之益。蓋
此論所明一心二門三大等旨。乃諸佛所證甚深
境界。故欲正信離謗究竟無上道者。當持此論思
量修習也。若人下。別顯聞慧之益。謂論所明理。乃
諸佛成道之本。則聞而不怯者。當紹佛種。故為諸
佛之所授記也。假使下。舉化人之功。別顯思慧之
益。謂化人行善。是有漏善。食頃思法。乃無漏因。如
是則思法之德。超化人之功甚多。故不可為喻也。
復次下。別顯修慧之益。謂依此論修。雖一日夜。以
稱性故。則功無邊量。豈可得說。是以諸佛於無量
無數劫。歎之亦不能盡也。何以故下。釋歎不能盡
所以。蓋法性功德無有盡故。修行功德亦無邊際。
故歎不能盡矣。
其有眾生於此論中。毀謗不信。所獲罪報。經無量劫。
受大苦惱。是故眾生但應仰信。不應毀謗。以深自害。
亦害他人。斷絕一切三寶之種。以一切如來皆依此
法得涅槃故。一切菩薩。因之修行。得入佛智故。當知
過去菩薩。已依此法得成淨信。現在菩薩。今依此法
得成淨信。未來菩薩。當依此法得成淨信。是故眾生
應勤修學。
此舉謗毀之罪。而結信勸修也。其有下。舉不信罪
苦。勸信誡謗。以一切下。釋斷絕三寶所以。蓋此論
所詮。乃三寶種性。眾生法身。諸佛依此而得涅槃。
菩薩因之得入佛智。故謗毀不信。則是斷三寶種
性。毀佛涅槃。非惟自害。亦害他人。故所獲罪報。經
無量劫。而受大苦惱也。當知下。結信勸修。謂三世
菩薩。既皆依此法得成淨信。是故眾生亦應依此
而修學也。
 諸佛甚深廣大義  我今隨順總持說 
 迴此功德如法性  普利一切眾生界 
此總結迴向也。前二句。總結所說。謂此略論。乃隨
順如來所說深廣之義。而以少言辭總攝集之。故
云甚深大義。隨順總說也。後二句。迴造論之功而
向眾生。蓋菩薩本為眾生。除疑捨執。起大乘信。而
離苦得樂。故造斯論。是以論成。即願造論之功。稱
同法性。普向一切眾生。令其見者聞者。各各信解
修行。而證入真如三昧。以究竟無餘涅槃也。

大乘起信論纂註卷下（終）

<talk>No. 762-A</talk>

昔密藏開公始剏刻藏道場於清涼妙德。余嘗駐
錫其間。因與二三法侶講斯論記。而開公亦預焉。
每至隱奧乖隔處。公即為諸學眾。設難問辯。委曲
搜揚。講甫畢。公啟余曰。斯論文辭簡要。義理宏深。
誠諸大乘經之關鍵也。但分文析義。科節太繁。加
以疏記未合。恐披覧者難為融會。子能去繁就簡。
融合疏記。如楞嚴纂註而纂集之。豈不幸甚。余遽
對曰。此勝舉也。但媿才識闇短。操文不工。自非勉
力為之。則有辜雅意。纂註其容己乎。未幾。刻藏道
<pb n="275"/>
場南遷雙徑。而余亦寄跡於茲。每禪誦之隙。即遊
神斯典。研窮反復。頗得其端。由是分章釋義。錄實
芟繁。融貫論文。會通疏記。三經寒暑。註藁始成。非
敢刻木流通。將以自備觀覧。適抱石雲公。孝若茅
君。見而心喜。慨然捐貲。欲以梓行。余因嘉緇素樂
法之誠。遂授梓以就正諸方也。
萬歷己亥孟夏望日寓雙徑沙門真界謹䟦

<article id="n763">起信論捷要</article>

<talk>No. 763-A
 起信論捷要序</talk>

夫三界虗偽唯心所作離心則無法離法則無心是
故真如門中離名字相離言說相離心緣相故世尊
涅槃之際拈花示眾以顯說法者無法可說則知無
有定法如來可說又何假廣藉教乘以成論耶然方
便門中一事不捨或放光雨花或竪臂屈指或揚眉
瞬目或謦欬啟齒或顯或蜜或定或慧均為佛事是
故生滅門中一切語言文字資生業等皆順正法以
此觀之而論不得不造也論既成頓漸雙收譬如大
海不讓小流自非心意識者之所能闚初學展卷若
對墻壁欲使尋文得義了義忘言而釋論之註不得
不作也註既出各馳己解互逞高下從註者不知誰
是誰非誰深誰淺但隨言生解蔓草難除欲去其繁
飾挈其綱宗即波辨水觸烟識火而捷要又不得不
述也鴈門上人從開先昧師得授斯論一月影不出
戶遂成此解可謂文義交徹釋如析薪所願信根眾
生因斯以明論因論而了如來根本之義如借路還
家因指見月庶不負造論者示教利喜令佛種不斷
之意不然註者受者俱溺筌蹄是為謗佛眾生。
萬曆丙辰春湘洲居士李騰芳題
<talk>No. 763-B
 起信論捷要自序</talk>

余初剃染時輙遊講席窮歷寒暑以研性相宗乘諸
師雖不作德雲面孔余終如聾人踰百步外聆蚊蚋
也至戊申冬問法開先師遂針芥相投春秋幾復甲
寅夏復拈明心見性之旨請益師師命余熟讀起信
論便達斯意余即杜門十餘日力究此論忽爾稍見
論義如視諸掌然所詮表直令有情朗鑑心性故以
一心法開真如生滅二門立真如門顯不變之體以
明真玅淨性本非迷悟不屬凡聖立生滅門顯隨緣
之用以明八識心源能現凡聖脩證迷悟因果摠令
一切眾生洞見自性淨玅非相明照心源圓融能現
至使不墮空有斷常見也因以所見乃搦管成註茲
剞劂以告同志時有客過余曰昔太原藏師長水璿
師盡閱大藏群典潛神數載始成疏記子何越餘日
以數千言能釋茲論將非以管窺天而蠡測海耶余
曰不然諦觀菩薩立意欲令眾生心樂少文而攝多
義者故造此論今疏記者刻意盡取性相言教以廣
其義雖法無定故略亦可而廣亦可但學者覩文浩
蕩不免望洋而退奚能符合造論者之本致也余不
敏僅就論文提挈綱領庶使展卷便見指歸雖然受
解緣別或有因於廣文而取解者亦不妨遍探長水
諸師之疏記則余又何敢以為是。
旹
萬曆甲寅歲佛成道日廬山正遠述於石照山房

<other>No. 763</other>
<sarticle>大乘起信論捷要卷上</sarticle>

馬鳴菩薩　造
<pb n="276"/>
真諦三藏　譯
婆首那王子　譯語
明廬山沙門　正遠　註
乘有五乘曰人乘天乘聲聞乘菩薩乘如來乘此
言大乘者簡非人天聲聞之乘直示如來乘也故
論云解釋如來根本之義使不起人天種子及二
乘種子唯住如來種中正因相應此大乘義摠有
二種一者法二者義法即眾生心是心即攝世間
出世間法依於此心顯示摩訶衍義義復有三一
者體大二者相大三者用大謂竪窮橫遍無礙圓
融當體受名不對小故如涅槃云不因小空名為
大空涅槃亦爾不因小相名大涅槃復以此心名
乘者謂從因至果證取體相用故如文云一切諸
佛本所乘故一切菩薩皆乘此法到如來地故此
中能乘是始覺所乘是本覺始本不二名究竟覺
如梁攝論云乘大性故名為大乘起信者以一切
眾生雖具此大乘之心迷而不覺或信小乘或沉
外道故菩薩開闡大乘心法起眾生大乘正信如
論云有法能起摩訶衍信根是故應說起謂顯發
信謂忍樂謂以大乘一心顯發忍樂名為起信此
信起時必內由本覺為因外由師教為緣因緣和
合內外相資故能顯發如論云因緣具足者能起
厭苦之心信有涅槃起信之義亦有二種一者為
令善根成熟眾生堪任不退信故二者為令善根
微少眾生脩習信心故無非令一切頓漸眾生深
信一乘心法而十方佛土中無二亦無三也論者
辨別邪正顯示真宗故名曰論。問如論云摩訶
衍法即是眾生之心心本是同何有人乘天乘聲
聞乘菩薩乘如來乘之別耶答心本無別障有深
淺如圓覺云發揮無明顯出眾生五性差別由諸
眾生乘此心法能持五戒故名人乘由乘此心脩
行十善兼除欲漏故名天乘由乘此心斷除惱障
超分段死故名聲聞乘由乘此心以二空智勤斷
二障故名菩薩乘由乘此心斷盡二障永亡二死
故名如來乘故知在生滅門斷障有五性之別而
真如門豈立凡聖之異耶所以祖師門頭見徹於
此不但不存餘乘若見有如來乘者即擲之鐵圍
山外也。問如論云發心具有三種曰信成就發
心解行發心證發心此中獨以起信名題者何也
答發心最難在信信若成就而三賢解行十聖證
位如推門落臼故世尊說法四十九年諸大弟子
猶不信自心是佛故法華會上放光現瑞出定揚
德三請三止傍通曲引無非使現前三根直信自
心是佛然三根之眾既入信已世尊隨即唱滅則
出世之本懷始愜矣由此而觀則信心豈容易生
乎所以華嚴云信為道源功德母長養一切諸善
根斷除疑網出愛河開示涅槃無上道。
歸命盡十方最勝業徧知色無礙自在救世大悲者
及彼身體相法性真如海無量功德藏如實脩行等
為欲令眾生除疑捨邪執起大乘正信佛種不斷故。
即宗前敬序分前八句歸敬之詞後四句敘造論
之意歸敬三寶略有六義一荷恩德二請加護三
令生信四為式儀五表尊勝六顯益物歸命盡十
方一句貫下法寶僧寶最勝業等三句歸命佛寶
也法性真如海二句歸命法寶也如實脩行等一
句歸命僧寶也其中及彼身體相貫攝佛法僧三
義以顯同體三寶也歸者是依投趣向義命者摠
御諸根之要人之所護莫此為先舉此無二之命
以奉無上之尊十方者顯所歸敬之廣非拘分量
耳最勝業者即智淨相及不思議業相也過小曰
勝超因曰最以此最勝業用蕩盡識心圓成四智
故名徧知即心自在以正徧知了法即如則大小
無礙諸根互用故云色無礙自在即法自在然色
<pb n="277"/>
既自在即理如心既自在即智如理智一如心色
不二即證根本智即名自覺己圓復起後得之智
興同體之悲普救世苦廣攝有情故名救世大悲
者即能覺他之意所謂自覺己圓能覺他者故名
曰佛雖能自覺覺他皆屬智用故即從用歸至於
體故曰及彼身體相既名以智攝歸于體而又名
及彼身者以顯智性即色故也且證根本智即是
證自受用身復起後得之智即是現三類化身耳
故云及彼身也然據論文即分三身最勝業等二
句即報身也如文云智性即色故隨心能示十方
世界無量菩薩無量報身各各差別皆無分齊而
不相妨即如舊註以徧知為意業清淨意即七識
也既云清淨即轉為平等性智然平等性智所現
之身亦報身也固知以徧知色無礙名報身矣救
世大悲者即化身也如文云諸佛如來本在因地
發大慈悲立大誓願盡欲度脫等眾生界亦不限
劫數盡於未來以對凡夫二乘心所見者名為應
身固知以救世大悲名化身也及彼身體相即法
身也乃從報化二身歸至法身及彼身者即上二
身體相二字即法身也以報化二身不離法身故
何以知體相名法身如文云復次真如自體相者
從本以來自性滿足一切功德等名為如來藏亦
名如來法身固知以體相名法身也法身無相而
又以相名法身者以此法身是色體故也如文云
以色性即智故色體無形說名智身以智性即色
故說名法身徧一切處法性真如海二句法寶也
亦從體相而名法寶以依體故名法性真如海以
依相故名無量功德藏如文云一者體大謂一切
法真如平等不增減故二者相大謂如來藏具足
無量性功德故此真如在有情數中名為佛性在
非情數中名為法性已上佛寶即佛性也此法寶
即法性也故稱法性真如海真如具隨緣不變不
變隨緣二義故喻如海以海隨風生浪而水性不
失故也且真如體中雖一法不立不妨具足無量
稱性功德能攝能持故名為藏如實脩行等僧寶
也如實者即信自心體相內熏而脩及依諸佛所
說之法而行此指法身菩薩真實而脩者簡非人
天小乘諸權位菩薩也已上歸敬三寶竟此下為
欲令眾生等四句正敘造論之意初二句舉所為
機以令離過次二句明所得益堪任佛果然眾生
根性雖多不出疑而不信者或信而墮邪網者故
菩薩開示大乘心法多設對治方便使除疑生信
捨邪從正發起大乘信根安住如來種中庶使慧
命相續永無斷絕問歸敬者何意先報化而後法
身也答法身無相難以投敬故先歸有相之身而
攝歸無相之體且三賢位但見報化二身微觀法
身即十地雖漸證法身猶未究竟唯見報身色相
莊嚴故知攝用歸體窮相即性故先歸敬報化而
後及法身也。
論曰有法能起摩訶衍信根是故應說說有五分云
何為五一者因緣分二者立義分三者解釋分四者
脩行信心分五者勸脩利益分。
此標一論之大旨也有法二字指論所攝一百部
大乘之教及本論所詮立義解釋脩行信心三分
此大乘之教及本論三分所詮顯者即眾生真如
自性也眾生雖具此心久迷不返菩薩欲令眾生
圓證此心故以一心法開真如生滅二門使眾生
於真如性中捨生滅因緣起大乘正信能堪能任
直入如來之地以是之故應說此論說有次序故
列五分一者因緣分即如餘經中序分也二者立
義分三者解釋分四者脩行信心分即如餘經中
正宗分也五者勸脩利益分即如餘經中流通分
也然此五分旨義下文詳釋茲不繁註。
<pb n="278"/>
初說因緣分問曰有何因緣而造此論答曰是因緣
有八種。
此正釋一者因緣分乃本論發起之由也前頌為
欲令眾生除疑捨邪執起大乘正信佛種不斷故
未曾指出為何等眾生以何等法斷除疑網以何
觀門對治邪執解釋何義以起正信云何相續令
佛種不斷故此假設問意答出八種因緣詳明前
旨八種之義下文自釋。
云何為八一者因緣總相所謂為令眾生離一切苦
得究竟樂非求世間名利恭敬故二者為欲解釋如
來根本之義令諸眾生正解不謬故三者為令善根
成熟眾生於摩訶衍法堪任不退信故四者為令善
根微少眾生脩習信心故五者為示方便消惡業障
善護其心遠離癡慢出邪網故六者為示脩習止觀
對治凡夫二乘心過故七者為示專念方便生于佛
前必定不退信心故八者為示利益勸脩行故有如
是等因緣所以造論。
總相者總出造論為眾生之意一切苦者不過由
二障苦因能招二死苦果因煩惱障續分段生死
感業繫苦相因所知障續變易生死與微苦相應
究竟樂者亦有二義一者無上菩提覺法樂二者
無上涅槃寂滅樂眾生由煩惱障故不得無上涅
槃寂滅之樂由所知障故不得無上菩提覺法之
樂菩薩愍此眾生廣攝教乘開示方便使眾生離
煩惱所知之苦得涅槃菩提之樂雖普利有情得
究竟樂自亦不居度生之相故云不取世間名利
恭敬故然令眾生離苦得樂必欲解釋如來根本
之義如來根本即真如自性也今欲釋明為令眾
生深信自性真如直入如來果覺至使不墮二乘
外道故云令諸眾生正解不謬故此欲釋如來根
本之義正為立義解釋二分之緣起也三者為令
善根成熟眾生堪任不退四者為令善根微少眾
生脩習信心總承上令諸眾生正解不謬之意善
根成熟者已經一萬劫十信滿足進入十住正定
趣中使前信心堪任不退善根微少者未經一萬
劫正信未圓令進脩習以滿十信故云脩習信心
此二種義正為分別發趣道相之緣起也五者下
總為善根微少脩習信心而設也善根微少者總
因夙習障重深染邪見故先以方便禮拜懺悔消
惡業障由障輕故善護其心內離癡慢外出邪網
次示止義以除凡夫著有之過示觀義以對二乘
躭空之過既超凡小外道始成正信恐有怯不現
前見佛難習止觀復示念佛法門令此眾生隨願
往生以至不退信心也此三種義正為脩習信心
分之緣起也八者示利益勸脩正為勸脩利益分
之緣起也如彼文中廣舉損益勸令脩捨總為䇿
成脩前諸行也。
問曰脩多羅中具有此法何須重說答曰脩多羅中
雖有此法以眾生根行不等受解緣別所謂如來在
世眾生利根能說之人色心業勝圓音一演異類等
解則不須論若如來滅後或有眾生能以自力廣聞
而取解者或有眾生亦以自力少聞而多解者或有
眾生無自心力因於廣論而得解者自有眾生復以
廣論文多為煩心樂總持少文而攝多義能取解者
如是此論為欲總攝如來廣大深法無邊義故應說
此論。
設此一問正顯為令眾生離苦得樂非求世間名
利恭敬故此問答中如文可解但答辭中文分三
意從脩多羅雖有此法下略答要造論之意所謂
如來在世下明不須造論以能被之人色心業勝
所被之機利根深解然色心業勝圓音一演即三
輪也色即色相輪心即作意輪圓音即音聲輪也
若如來滅後下正釋前眾生根行不等受解緣別
<pb n="279"/>
所以要造論也造論之意雖廣攝眾生約機教相
扣受化益弘重在心要少文而攝多義者故云總
攝如來廣大深法無邊義故應造此論。
已說因緣分次說立義分摩訶衍者總說有二種云
何為二一者法二者義。
因緣已說則序分竟矣今說立義正明正宗之旨
立義者即立因緣分中如來根本之義根本之義
即名摩訶衍此摩訶衍有無量義今就心要少文
而攝多義者總攝無量之義說有二種所謂一者
法二者義法義之旨下文自釋。
所言法者謂眾生心是心則攝一切世間出世間法
依於此心顯示摩訶衍義何以故是心真如相即示
摩訶衍體故是心生滅因緣相能示摩訶衍自體相
用故。
法即眾生心者以顯即法即心也故自釋曰是心
則攝一切世間出世間法世間即六凡依正之法
出世間即四聖智理之法誠謂一切因果世界微
塵因心成體也以此妙心體相無礙染淨同依隨
流返流惟轉此心是故若隨染成於不覺則攝世
間之法若隨返流之始覺及不變之本覺則攝出
世間之法雖明此心攝盡世出世法猶借生滅門
顯未極一心之妙故下即示三大之義以盡其蘊
以顯即心之體真妙淨性了無一法但相用中則
攝一切法耳依於此心者以明心外無義也此心
具空與不空不變隨緣之義若約真空不變之體
凡聖不立因果雙泯故曰是心真如相即示摩訶
衍體故如楞嚴云本覺明心先非水火若約不空
隨緣之用凡聖皆現因果互存故曰是心生滅因
緣相能示摩訶衍自體相用故如楞嚴云汝以空
明則有空現若俱發明則有俱現然真如相是不
起門不起不因起門而立故獨言體生滅因緣是
起動門不離不起門而起動起含不起故名自體
相用。
所言義者則有三種云何為三一者體大謂一切法
真如平等不增減故二者相大謂如來藏具足無量
性功德故三者用大能生一切世間出世間善因果
故一切諸佛本所乘故一切菩薩皆乘此法到如來
地故。
上雖顯示自體相用此正釋其義也一者體大以
此心體能為凡聖之依雖一法不立非落斷空乃
如是空義以一切法無有可遣悉皆真故亦無可
立皆同如故故云一切法即是真如既諸法即如
心色不二能所雙消故云平等不增減故二者相
大顯此心相能現凡聖染淨之法雖萬法皆現不
落於有乃如寔不空之義以一切功德依心而住
故云如來藏全體即心故名性功德三者用大顯
此心用能成凡聖因果之法稱此用大現報化二
身成熟有情善根故云能生一切世間出世間善
因果故世間善即人天小乘因果法也出世間善
即三賢行解十聖智理并如來後得智之善也不
善之法雖不離心以違真故非其用也已上法義
皆名心性之大此下正顯乘義乘者具從因至果
從果向因二義謂果人已乘真如體相而證法身
復乘真如之用現報化二身廣利有情故云一切
諸佛本所乘故因人亦乘真如體相為內因熏習
漸證法身復乘真如之用為外緣脩持以覺有情
故云一切菩薩皆乘此法到如來地故。
已說立義分次說解釋分解釋有三種云何為三一
者顯示正義二者對治邪執三者分別發趣道相。
上立義分中總標如來根本之義此正解釋也一
切眾生不能得成無上菩提乃至別成小乘外道
者皆由真妄不分妄執難除所以錯亂脩習不成
聖果故此解釋三種正路令脩行者先明正義以
<pb n="280"/>
辨真如生滅二門次治邪執以除我法二見至於
分別發心之始趨向之終以明位次發心脩進依
此三義庶使不遭岐徑直入如來果海也。
顯示正義者依一心法有二種門云何為二一者心
真如門二者心生滅門是二種門皆各總攝一切法
此義云何以是二門不相離故。
依一心法具真如生滅二門者正釋前是心則攝
一切世間出世間法依於此心顯示摩訶衍義心
真如門者即解是心真如相即示摩訶衍體故心
生滅門者即釋是心生滅因緣相能示摩訶衍自
體相用故真如生滅皆言門者以一心上具通攝
出入二義通攝義者以真無別體即妄之體而名
真故云幻妄稱相其性真為妙覺明體妄無別用
全智之用而名妄故云妙覺明心既稱為妄云何
有因出入義者眾生迷時出真如門入生滅門故
云背覺合塵悟時出生滅門入真如門故云滅塵
合覺此二門皆各攝一切法者以其二門不相離
故以真如門是染淨通相通相之外無別染淨故
得總攝一切諸法生滅門者別顯染淨染淨之法
無所不該故亦總攝一切諸法一切法者即十八
界法也此十八界法在真如門攝一相一味俱名
真空以根性塵性周徧法界故在生門攝名三細
六麤在滅門攝名智淨相及不思議相雖有染淨
之別總不出依一心而立如楞嚴云殊不能知生
滅去來本如來藏常住妙明不動周圓妙真如性
則知二門不相離故各攝一切法明矣。
心真如者即是一法界大總相法門體所謂心性不
生不滅一切諸法唯依妄念而有差別若離心念則
無一切境界之相是故一切法從本已來離言說相
離名字相離心緣相畢竟平等無有變異不可破壞
唯是一心故名真如以一切言說假名無寔但隨妄
念不可得故。
此正釋真如門也以真如性中心色互融空有平
等故謂一法界理事圓攝染淨通依故謂大總相
法門體據中邊論云法界者聖法因義故也謂依
生聖法故云法界大總相者謂總一切法持無量
義也法門者聖智通遊之謂也體者以為一切法
之依也總謂真如自性為淨法之因諸聖共止之
域也如圓覺云有大陀羅尼門名為圓覺流出一
切清淨真如菩提涅槃及波羅蜜教授菩薩所謂
心性不生不滅者復釋一法界大總相之意若有
生滅則有住異之別寧得為一為大由心性本淨
隨妄不生約治不滅世間不破出世間不盡故謂
一法界大總相也謂一切諸法下返顯心性本無
生滅以一切法唯依妄念而有差別固知真性無
生唯妄而現若離妄念則法自如所謂諸法本閒
而人自閙若離病眼空不生花是故下結顯心性
本淨離諸名相也然名字言說相即上一切法也
心緣相即上唯依妄念也以一切法唯依妄念而
有差別真如性中了不可得是故皆離既離名字
言說差別之相故云平等離心緣生滅之相故云
無有變易破壞三相既離差別亦遣純一真精如
寔覺性故云唯是一心故名真如前文所謂一法
界大總相法門體心性不生不滅於此見矣以一
切言說下釋明離此三相之意以言說名字皆無
是體但隨妄念心緣而立妄亦無體了不可得所
以真如體中悉皆離故。
言真如者亦無有相謂言說之極因言遣言此真如
體無有可遣以一切法悉皆真故亦無可立以一切
法皆同如故當知一切法不可說不可念故名為真
如。
因上言離名字言說等相以顯真如無相至此復
釋云言真如者亦無有相以言妄顯真似有真如
<pb n="281"/>
名言若離於妄真亦不存雖言說之極因言遣言
故真如之名言亦遣而真如之體卓然獨存故云
此真如體無有可遣以一切法悉皆真故法既即
真故無可遣也雖一切法皆不可遣亦無一法以
當情量故曰亦無可立以一切法皆同如故法既
本如故無可立也然不可遣不落于斷亦不可立
不墮於常斷常既離始名真如當知一切法下總
結成上義也意謂真如無相名言俱遣諸法本如
了無情量欲令學大乘者通達斯義故曰當知一
切法不可說不可念故名為真如不可說者即令
離名字言說之相不可念者即令離心緣相也。
問曰若如是義者諸眾生等云何隨順而能得入答
曰若知一切法雖說無有能說可說雖念亦無能念
可念是名隨順若離於念名為得入。
已上釋明如來根本之義此一問答正令眾生正
解不謬故若如是義者指上真如心性離言說等
相乃至一切法不可說不可念故名為真如意謂
如此之義云何而能隨順得入隨順者方便觀也
得入者正觀也真如既離言說心念當以離言說
處會絕妄念處入故曰雖說無有能說可說雖念
亦無能念可念是名隨順既無能所言說則隨真
如一切法不可說故既無能所念相則順真如一
切法不可念故雖不住能說所說能念所念猶是
方便觀智心念未空但名隨順必以正觀當前念
相自離始能得入真如性中故云若離於念名為
得入離念得入之旨盡在下文覺義中顯。問此
明真如自性何故言一切法離言說等相答以明
如來根本之義顯性相不殊之旨也小乘觀智以
性外有相相外有性此大乘法門即性即相即相
即性本無二體如法華云是法住法位世間相常
住若以相外求性是撥波覔水離響索聲也。
復次真如者依言說分別有二種義云何為二一者
如實空以能究竟顯實故二者如實不空以有自體
具足無漏性功德故。
已上離言說等相以顯真如之體此依言說分別
以明真如之義但為依言生解不可隨言執取也
義有二種即上自體相用也即體而名如實空即
相用而名如實不空亦承上不可遣不可立而有
此二種之義既不可立即如實空義不可遣即如
實不空義空名如實者以能究竟諸法皆是真空
實相非同妄性無體也名如實不空者以一切淨
法雖同體空寂不妨成辦無量性功德故。
所言空者從本已來一切染法不相應故謂離一切
法差別之相以無虗妄心念故當知真如自性非有
相非無相非非有相非非無相非有無俱相非一相
非異相非非一相非非異相非一異俱相乃至總說
依一切眾生以有妄心念念分別皆不相應故說為
空若離妄心實無可空故。
所言空者明真如體中離一切相也以從本已來
自性清淨與一切染法體不相循一切染法唯依
妄念而有此真空體中絕無妄念故一切差別之
相悉皆離故當知下詳明離一切法差別之相乃
至總說下正顯以無虗妄心念然一切法差別之
相不出有無一異即外道之所執也以有妄心念
念分別乃凡夫以為自性即小乘不能淨也此如
實理中超諸凡外并小乘法唯真無妄是故皆非
總顯真空體中離心意意識絕凡聖伎倆也若離
妄心下正釋如實之義以顯空諸所有而真空之
體實不空也。
所言不空者已顯法體空無妄故即是真心常恒不
變淨法滿足則名不空亦無有相可取以離念境界
唯證相應故。
言不空者顯真如相用之中即一切法也雖具足
<pb n="282"/>
諸法亦不離真空之體故云已顯法體空無妄故
即是真心常恒不變淨法滿足由依此常恒不變
之真心淨法滿足始成如實不空之義前文所謂
自體具足無漏性功德故也雖淨法滿足亦無淨
相可取以離念境界唯證相應故然有念則攀緣
諸法既無能念寧有所取但智與理合唯證相應
其實無有能證所證也此真如門文分二段理實
一揆前顯真如之理故名一法界大總相法門體
此明真如之義故開二種之空然理外無義則一
法界大總相法門攝空與不空之二義義外無理
則空與不空歸一法界大總相法門之體義中如
實之空即空如來藏如實不空即不空如來藏此
二種義既歸一法界大總相法門體則一法界大
總相法門即空不空如來藏也固知即空而不空
不空而空二邊不立中道亦泯方盡真如妙旨如
來根本之義始極矣。
心生滅者依如來藏故有生滅心所謂不生不滅與
生滅和合非一非異名為阿梨耶識此識有二種義
能攝一切法生一切法云何為二一者覺義二者不
覺義。
已上真如門者非染非淨非生非滅本來平等性
無差別眾生即涅槃不待滅也凡夫彌勒同一際
也此生滅門有迷有悟有脩有證有智有識明理
有事然生門依不覺故轉智成識迷理逐事滅門
依始覺故轉識成智達事即理然前示真如門以
令修大乘者先見自性清淨終無一物此明生滅
門亦使明了自心隨業發現既見性而明心則理
事圓融成佛之能事畢矣是心生滅依如來藏故
有生滅者以顯染淨無體依心而立謂不生滅心
因無明風動作生滅故說生滅心依不生滅心也
然三細六麤之生依如來藏者所謂以色空相傾
相奪於如來藏而如來藏隨為色空周遍法界是
故於中風動空澄日明雲暗然始覺及究竟覺之
滅依如來藏者所謂以妙明不滅不生合如來藏
而如來藏唯妙覺明圓照法界是故於中一為無
量無量為一固知生滅凡聖智用雖殊總不離如
來藏所現也所謂下正釋生滅心依如來藏也不
生不滅即如來藏如來藏自性清淨心動作生滅
不相離故故名和合非一非異名為阿梨耶識名
非一者以真妄之體本不相循故名非異者以真
妄隨緣自相和合故又非一者以生滅識滅盡之
時此藏識之體實自不滅則離斷過又非異者以
無明風熏動之時此藏識海隨起識浪則離常過
離此二邊故非一異阿梨耶識翻云藏識以其具
能藏所藏我愛執藏故也此識既真妄和合即依
真則攝一切法歸成自性得覺義之名依妄則生
一切法起執取相得不覺義之名此二種義下文
自釋茲不繁註。問真妄法爾自相乖角何謂依
如來藏故有生滅心答體無別故自性清淨心名
如來藏因無明風動作生滅此生滅心離如來藏
則無有體如不動之水因風而吹則有動相此動
水相離靜水體則無有相此中理趣亦爾宜可思
之。
所言覺義者謂心體離念離念相者等虗空界無所
不徧法界一相即是如來平等法身依此法身說名
本覺何以故本覺義者對始覺義說以始覺者即同
本覺始覺義者依本覺故而有不覺依不覺故說有
始覺又以覺心源故名究竟覺不覺心源故非究竟
覺此義云何如凡夫人覺知前念起惡故能止後念
令其不起雖復名覺即是不覺故如二乘觀智初發
意菩薩等覺於念異念無異相以捨麤分別執著相
故名相似覺如法身菩薩等覺於念住念無住相以
離分別麤念相故名隨分覺如菩薩地盡滿足方便
<pb n="283"/>
一念相應覺心初起心無初相以遠離微細念故得
見心性心即常住名究竟覺。
此正釋滅門依如來藏也謂心體離念下總釋覺
義如凡夫人下別明覺義既總而又別者以稱頓
漸之機也然智理一如本自平等本自周徧由一
念晦昧則性相殊途事理乖角故法身流轉五道
名曰眾生此皆不覺之故此言覺者無非復其理
智一如之體本自無念故云覺義者謂心體離念
此覺字即含下文相似覺隨分覺究竟覺也此念
字即含下文生住異滅四相也既離念相即證一
法界大總相法門體無事不攝無理不含故云等
虗空界無所不徧法界一相即名如來法身法身
者即諸法如義也謂橫徧三際竪通凡聖在纏出
障性恒無二故云依此法身說名本覺以法身之
覺理非新成故云本也如圓覺云眾幻滅無處成
道亦無得本性圓滿故何以故下雙徵二義一徵
明本覺之義故釋曰本覺義者對始覺義說故云
本也一徵明上文所言覺者約始覺義何故結云
乃名本覺故釋曰以始覺者即同本覺故以本覺
而結也本覺對始覺義說者以真覺體中元無本
覺之名由覺性隨染而有始覺雖從始覺離於念
相圓證法身此法身理本自具足非始覺成故稱
本也以始覺即同本覺者由始覺之義即是本體
智用非別有體故云即同本覺始覺義者下復釋
始覺之義由依本覺隨無明緣動作妄念而有不
覺依不覺故智用忽起覺除念相說有始覺固知
因念而有始本之異若離於念本來平等同一覺
故然覺發之始究竟之終覺有淺深念有差別而
又直示究竟之源故云又以覺心源故名究竟覺
不覺心源故非究竟覺此義云何雙徵覺心源不
覺心源二義如凡夫人下正釋不覺心源也言覺
知前念起惡能止後念不起者乃入乾慧地斷滅
相無明一品超六麤中起業相并業繫苦相也所
以楞嚴云欲愛乾枯根境不偶現前殘質不復續
生故知能覺前念起惡則現前欲愛乾枯根境不
偶能止後念不起則不復續後來之身雖現前不
起業相後來不續殘質猶有生住異相四十一品
無明潛伏藏識亦未與如來法流水接故結云雖
復名覺即是不覺故如二乘下明相似覺心源之
義二乘觀智雖未了達法空然彼慧力已盡我執
我執既盡不復起執取之相故在此列初發意菩
薩等即三資粮位并四加行也此賢位菩薩求住
唯識作生空法空二觀漸伏漸除我法分別二執
斷異相無明三十品超六麤中執取相計名字相
也言覺於念異者即覺異相無明也念無異相以
顯智起惑除之謂雖異念已盡不復執取猶有生
住十一品無明潛本識中法身境界尚未覺通故
結云已捨麤分別執著相故名相似覺相似者以
其相似地上作生空法空觀智以捨我法分別二
執俱生二執猶未覺知故云相似覺也如法身菩
薩下顯隨分覺心源之義法身菩薩即十地聖位
以從初地證法身遍滿乃至十地悉同證得故皆
名法身菩薩此菩薩住唯識脩雙入有相無相二
種觀照漸伏漸斷俱生我法二執滅住相無明十
品超六麤中智相相續相三細中能見相境界相
也以雙空觀智覺於念住即覺住相無明也念無
住相正顯障盡慧現純無相也所以古德云分別
二障極喜無六七俱生地地除雖地地斷除俱生
我法二執生相無明猶且未盡大圓鏡智尚未顯
發故結云以離分別麤念相故名隨分覺隨分者
以其地地覺斷一障二愚分證十種真如故也如
菩薩地盡下正明覺心源義也此菩薩即等覺後
心斷一品生相無明淨三細中業相也至此因盡
<pb n="284"/>
果滿故云地盡萬行已圓故云滿足方便一念相
應者由異熟識空一念金剛智起與真如之理相
應則覺初起無明了不可得故云心無初相到此
魔佛皆空染淨俱忘心性純真妙德瑩然故結云
遠離微細念故得見心性心即常住名究竟覺前
三位中念相未盡真未全顯不云見性今遠離微
細念故真即顯現故云見心性也前三位中覺未
至源業識起滅不云常住今覺源故無明風止性
海浪歇故云常住也前三位中由不覺心源故求
滅念相望到彼岸不名究竟今既覺心源本無念
相元自一心始不異本故名究竟覺。問無明既
約麤細分為四相何故獨以生滅二相各分一品
以住相分為十品異相又分為三十品耶答無明
本無品數但約位次所斷而言品也然滅相在乾
慧地斷生相在等覺位斷由位次無二故生滅二
相各分一也異相在賢位斷住相在聖位斷聖分
十地賢分住行向位各成其十以位位覺除所以
住相分為十品異相分而為三十品也。
是故修多羅說若有眾生能觀無念者則為向佛智
故又心起者無有初相可知而言知初相者即謂無
念是故一切眾生不名為覺以從本來念念相續未
曾離念故說無始無明若得無念者則知心相生住
異滅以無念等故而寔無有始覺之異以四相俱時
而有皆無自立本來平等同一覺故。
此總結成上意也是故修多羅下結相似覺隨分
覺也是故一切眾生下結不覺也若得無念下結
究竟覺也言能觀無念向佛智故即非離念入佛
智也故前云覺於異念住念未得遠離微細念相
始名相似隨分覺也又心起者無有初相雖是釋
明知初相者以顯無念意在況明一切眾生念念
相續未曾離念故說無始無明而又令脩行者知
此捨此即證如來平等法身故結顯云若得無念
者則知心相生住異滅得無念者四智圓明故知
生滅等相皆如空華既無四相之別寧有覺滅相
者名為不覺覺異相者名相似覺覺住相者名隨
分覺覺生相者名究竟覺耶故云以無念等故而
寔無有始覺之異無念等者即無生住異滅念相
也無有始覺之異者以始覺與四相俱時而有皆
無自立既所覺之念已空能覺之智寧異故云本
來平等同一覺故。
復次本覺隨染分別生二種相與彼本覺不相捨離
云何為二一者智淨相二者不思議業相。
前文雖明發心之始究竟之終其中未詳三身四
智之相今言智淨相即大圓鏡智證法身也不思
議業相即成所作智妙觀察智平等性智現報化
二身也此二種相隨染而生者正謂妙性圓明離
諸名相因妄有生因生有滅生滅名妄滅妄名真
是稱如來無上菩提及大涅槃二轉依號然智淨
相從染分別會歸淨體不思議業相即依淨體而
起智用也。
智淨相者謂依法力熏習如寔脩行滿足方便故破
和合識相滅相續心相顯現法身智淳淨故此義云
何以一切心識之相皆是無明無明之相不離覺性
非可壞非不可壞如大海水因風波動水相風相不
相捨離而水非動性若風止滅動相則滅濕性不壞
故如是眾生自性清淨心因無明風動心與無明俱
無形相不相捨離而心非動性若無明滅相續則滅
智性不壞故。
謂依法力如實脩行者即依真如內熏之力及依
諸佛菩薩教法外熏之緣從賢至聖如實而脩以
至等覺後心滿足方便則二障種子有漏種子及
劣無漏種子一齊皆空大圓無垢同時而發則諸
識頓盡法性淳真故云破和合識相滅相續心相
<pb n="285"/>
顯現法身智淳淨故和合識即第八識也前文所
謂不生不滅與生滅和合名為阿梨耶識相續心
即第七識也後文以意名相續識此義云何下徵
明識相盡滅智性不壞之意然法喻自明如文可
知如云非可壞非不可壞者以其諸識不覺之相
不離隨染本覺之性非一非異由非異故非可壞
由非一故非不可壞若依非異非可壞義說無明
即明故如涅槃經云明與無明其性無二無二之
性即是寔性若就非一非不可壞義說無明有可
滅故亦如涅槃云因滅無明得菩提燈無明滅盡
覺性不壞以如是義故云非可壞非不可壞也。
問諸識俱淨始證法身何意但滅七識八識耶答
五淨色根乃八識親相分八識之體既轉則相分
亦隨之而轉相分五根既轉依五根之識亦轉六
識以七識為根根識既淨依根之識亦淨故知八
識七識滅則六識五識不言而自滅矣。
不思議業相者以依智淨相能作一切勝妙境界所
謂無量功德之相常無斷絕隨眾生根自然相應種
種而現得利益故。
名不思議者以此相依根本智而現自非心識擬
議也由依智淨相已證法身復從法身智淨體中
起後得智現報化二身作無邊殊勝佛事故云以
依智淨相能作一切勝妙境界如實性論云諸佛
如來身如虗空無相為諸勝智者作六根境界示
現微妙色出于妙音聲令嗅佛戒香與佛妙法味
使覺三昧觸令知深妙法故名妙境界所謂無量
功德之相下明報身也以其報身有無量莊嚴無
量功德之所感者恒被十地之機亦身受用故常
無斷也隨眾生根下明化身也以其化身隨類各
現應機說法使諸有情離苦得益故。
復次覺體相者有四種大義與虗空等猶如淨鏡云
何為四一者如實空鏡遠離一切心境界相無法可
現非覺照義故二者因熏習鏡謂如寔不空一切世
間境界悉于中現不出不入不失不壞常住一心以
一切法即真寔性故又一切染法所不能染智體不
動具足無漏熏眾生故三者法出離鏡謂不空法出
煩惱礙智礙離和合相淳淨明故四者緣熏習鏡謂
依法出離故徧照眾生之心令脩善根隨念示現故。
此四種義總攝真如門言說分別有二種義及生
滅門中覺義二種相也一者如實空鏡二者因熏
習鏡即真如門中二種義也三者法出離鏡即智
淨相也四者緣熏習鏡即不思議業相也以覺體
等虗空者以顯覺性虗徹周遍諸法復能含諸法
也又如淨鏡者以明覺性靈通能應諸法復能現
諸法也一者如實空鏡遠離一切心境界相無法
可現者以覺性中本自空寂一切心境本不相應
如晴明空如淨明鏡絕諸色相離諸名言以諸法
本如當體皆空非假奢摩他觀照而空也故云非
覺照義故二者因熏習鏡如實不空一切境界悉
於中現者以真覺體中雖本自空寂不妨一切諸
法悉於中現譬如虗空體非群相而不拒彼諸相
發揮亦如彈丸之鏡能持萬仞之山雖現塵現界
體自寂滅故云不出不入諸法隨緣生滅法性無
有生滅故云不失不壞常住一心以一切法即是
寔相非假三摩地了法即心也已上明如寔不空
能作現法之因義竟又一切染法所不能染下正
明因熏習義也以覺性中具足無漏淨因內體熏
習恒無間斷故能稱性積起無量功德故云一切
染法所不能染智體不動具足無漏熏眾生故三
者法出離鏡謂不空法出離煩惱礙智礙離和合
相者謂了一切法即真寔性本無依他及徧計執
既超徧計即出煩惱礙了達依他則出智礙二障
既除心法自在既心法自在和合相離淳淨妙明
<pb n="286"/>
真常獨露如塵淨空如垢淨鏡故云淳淨明故四
者緣熏習鏡謂依法出離故徧照眾生之心令修
善根隨念示現者謂先依法出離二障已證法身
復以淨緣熏習現報化二身遍照眾生心行隨機
示教令脩善根其中無有能說所說能度所度如
虗空應聲若明鏡現像也此四種覺前二屬本覺
義非假脩習後二屬始覺義必須證悟然脩後二
義必稱前二義而脩也三者法出離鏡謂依法出
離煩惱礙智礙離和合相正稱一者如寔空鏡而
脩遠離一切心境界相四者緣熏習鏡遍照眾生
之心令脩善根隨念示現正依二者如實不空而
現一切世間境界色相莊嚴不出不入不失不壞
若但悟前二義不脩後二義者雖本來成佛如金
性在鑛若只脩後二義不達前二義者縱脩行廣
劫如離鑛銷金若能圓悟四義行解雙脩如金出
鑛更不成雜固知以此四義總收真如門二種空
義及生滅門覺義二種相者深有意也。
所言不覺義者謂不如寔知真如法一故不覺心起
而有其念念無自相不離本覺猶如迷人依方故迷
若離於方則無有迷眾生亦爾依覺故迷若離覺性
則無不覺以有不覺妄想心故能知名義為說真覺
若離不覺之心則無真覺自相可說。
此釋生門依如來藏也上明覺義先總顯其理次
列始覺究竟覺之義此明不覺義亦先總示其迷
復開三細六麤之相固知迷悟對顯總別不殊也
所言不覺義謂不如寔知真如法一故者以不了
一法界大總相法門體也所謂智外有如則情生
智隔即正智翻為妄想如外有智則相變體殊即
如如翻為名相總謂真如不守自性一念妄動不
了現前之法本體自如故云不覺心起而有其念
此不覺心即是真智晦昧無別有體故云念無自
相不離本覺故喻如迷方者不離于方迷心者不
離覺性前文所謂依本覺故而有不覺也以有不
覺妄想心下以明真覺對妄而說返顯妄念不離
覺性也因不覺故忽自省悟能知真如名義故說
真覺即前所謂依不覺故說有始覺也固知離本
覺則無不覺之心離不覺則無真覺自相可說。
復次依不覺故生三種相與彼不覺相應不離云何
為三一者無明業相以依不覺故心動說名為業覺
則不動動則有苦果不離因故二者能見相以依動
故能見不動則無見三者境界相以依能見故境界
妄現離見則無境界。
依不覺生三種相者即無明不覺生三細也以無
明為體三細為相相不離體體不異相故云與彼
不覺相應不離一者無明業相者由不如寔知真
如法一故不覺心起而有其念故說心動此念動
時雖無境界相現則十法界之因皆以此為機兆
故說為業以真性中本無動相迷悟俱超染淨皆
忘由不覺心起則凡聖因果從此而立故曰動則
有苦果不離因故業即因也苦即果也以因果聯
環如惡叉聚故云不離二者能見相者即轉相也
由不如寔知一念心動則妄為明覺所妄既立生
汝妄能以成見相故云以依心動故能見即依前
業相轉成能見若依性淨門則無能見也返顯能
見必依動義故云不動則無見也三者境界相者
即現相也良以真智既翻為能見相則真理即隨
能見而為境界相現所謂真智晦昧真空之理隨
之而轉為頑空故云依能見故境界妄現即依轉
相能現境界若依聖智離見既無此境當知此境
定從見生如無夢心則無夢境故云離見則無境
界也然此三相皆因一念無明頓現非有前後故
說為細據宗鏡云八識之體本自精明即名無垢
識如來藏也因受無明熏習能生諸緣全自證分
<pb n="287"/>
變為見相二分約初變時名無明業相既成見分
即名能見相相分即名境界相以依見分執我相
分執法由此復生六種麤相也。
以有境界緣故復生六種相云何為六一者智相依
於境界心起分別愛與不愛故二者相續相依於智
故生其苦樂覺心起念相應不斷故三者執取相依
於相續緣念境界住持苦樂心起著故四者計名字
相依於妄執分別假名言相故五者起業相依於名
字尋名取著造種種業故六者業繫苦相以依業受
報不自在故當知無明能生一切染法以一切染法
皆是不覺相故。
以境界緣生六種相者即境界為緣長六麤也以
具能緣所緣因果並顯故名為麤一智相者由依
境界心起分別愛與不愛故境界者即上境界相
也上雖境界相現不起分別此依境界復起愛染
等念雖起愛染等念猶不執取故名為智二相續
相者由依智故生苦樂覺心相應不斷故智者即
上智相也上智相雖起愛染等念猶不繫苦樂覺
心此復依愛生樂依不愛生苦此一種心相應不
忘故云相續三執取相者由依相續緣念住持苦
樂心起著故相續緣念即上相續相也上相續相
雖不忘苦樂猶不起著此復住苦深生厭離持樂
甚生染著故名執取四計名字相者由依妄取分
別假立名言相故妄取分別即上執取相也上執
取相雖生執著猶不安立名言假相此復依妄取
分別施設名言安立色相故云計名字相五起業
相者由依名字造種種業故依於名字即上計名
字相也上名字相雖施設名言猶不造業此復依
名言尋伺取相造種種業故名起業相六業繫苦
相者由依業受報不自在故依業者即上起業相
也上雖明業猶未顯果此顯依業受報流轉三界
心不自在故名業繫苦相當知下總結三細六麤
之相皆因無明不覺而現以顯無明為染法之因
染法即無明之相離無明則無三細六麤之相離
染法則無無明之體所以楞伽云彼相則是過皆
從心縛生妄想無所知於緣起妄想。
復次覺與不覺有二種相云何為二一者同相二者
異相。
已上覺與不覺二義皆以釋竟此復明覺與不覺
有二種相者因前云不生不滅與生滅和合非一
非異名為阿梨耶識上雖標非一非異此正顯也
非一即是異相非異即是同相以真妄名同相者
謂真如隨緣不變妄想成事體空故也又名異相
者以真如不變隨緣妄想體空成事故也即知真
妄之體而言同真妄之用而名異也亦因向說覺
與不覺染淨乖然又說依覺故迷不離本覺若言
其異云何依覺故迷若言其同云何染淨不等又
若定同定異皆無進脩之門何也同則凡聖一等
欣厭都絕異則染淨抗行迷悟永隔故以同異辨
釋以除斯迷。
同相者譬如種種瓦器皆同微塵性相如是無漏無
明種種業幻皆同真如性相是故修多羅中依於此
義說一切眾生本來常住入於涅槃菩提之法非可
脩相非可作相畢竟無得亦無色相可見而有見色
相者唯是隨染業幻所作非是智色不空之相以智
相無可見故。
此顯覺與不覺體性本同也如種種瓦器雖有無
量差別究竟皆同微塵性相以離微塵無別有體
故無漏無明業幻雖異其寔皆同真如性相以一
切法因心成體故無漏即覺義無明即不覺義無
漏種種業幻即智淨相及不思議業相無明種種
業幻即三細六麤之相此染淨之相雖有無漏無
明之異究竟皆歸自性此自性中一相一味畢竟
<pb n="288"/>
平等故云同也故引契經證成以明本來常住入
於涅槃菩提之法非可修相非可作相畢竟無得
亦無色相可見言非可修相非可作相者以無漏
即真如性相故無觀智可修亦無佛道可作也言
無色相可見者由無明即真如性相故無妄法可
遣亦無色相可見所謂無明實性即佛性幻化空
身即法身也既性相平等無相可見而又見色相
者唯是隨彼業幻所作妄有境界非是智色不空
之性以其智相無可見故如般若云色即是空寧
有智色之性可見也。
異相者如種種瓦器各各不同如是無漏無明隨染
幻差別性染幻差別故。
此顯覺與不覺用相自別也亦如種種瓦器雖同
微塵性相不妨隨器而異無漏無明雖同真如性
相不妨隨染幻差別之性則有差別相現如無漏
隨智淨相不思議相差別之性則有三身四智十
力四無所畏十八不共三十七品助道法之異無
明隨三細六麤差別之相則有五陰六入十二處
十八界三途六道二十五有之別固知體本是同
因相有異若能除器觀空同異俱泯。
復次生滅因緣者所謂眾生依心意意識轉故此義
云何以依阿梨耶識說有無明不覺而起能見能現
能取境界起念相續故說為意。
上明生滅門竟此正釋生滅因緣滅因緣在下六
種染心文中釋此先明生因緣也明生因緣者即
釋上不覺義三細六麤之緣起也然梨耶心體不
守自性是生三細之因外妄境界動起識浪是生
六麤之緣雖有麤細生妄因緣皆以梨耶心體為
之依止六七二識以為樞紐故云依心意意識轉
故此義云何下徵明依心意意識轉也以依阿梨
耶識說有無明正明依心轉也由無明熏習真如
成此梨耶即此梨耶與彼無明為依此即無明業
相也由此無明業相不覺真如法一故能見能現
能取境界起念相續此正明依意轉也能見即能
見相也能現即境界相也能取境界即智相也起
念相續即相續相也雖有五相差別總在一念妄
動而現故俱名為意意者即念相也然此五相即
俱生我法二執及分別法執也不覺而起能見能
現即俱生法執能取境界起念相續即分別法執
及俱生我執也分別我執不列此者乃在下文意
識中執取相所攝也故下六種染心文中八地已
前遠離能取境界起念相續八地已後遠離不覺
而起能見能現正符八識頌中不動地前纔捨藏
金剛道後異熟空地前捨藏正捨我愛執藏異熟
識空正空俱生法執也。○問上說依覺有不覺由
此不覺力故動彼心體令起滅和合方有梨耶業
相等何故此中說依梨耶有無明乎答此中正意
唯取真心隨緣之義此隨緣義難名目故或就未
起說依真如有無明或約成就起已說依梨耶有
無明然此二名方盡其義是故文中前後綺互言
耳。
此意復有五種名云何為五一者名為業識謂無明
力不覺心動故二者名為轉識依於動心能見相故
三者名為現識所謂能現一切境界猶如明鏡現於
色像現識亦爾隨其五塵對至即現無有前後以一
切時任運而起常在前故四者名為智識謂分別染
淨法故五者名為相續識以念相應不斷故。
此五種名正釋不覺而起能見能現能取境界起
念相續也一者名為業識即不覺而起業相也明
識不自起因無明妄動動則有苦故名為業前明
業相此明識者以顯識為能生相為所生今明生
因故云識也又顯相即是識非有二義識者了別
義因謂相而起了別不然離緣無形識將何用總
<pb n="289"/>
顯心生法生法生心生前後文義互見矣下文四
識皆准此釋二者名為轉識即能見相也由依心
動轉成能見若無無明心動則無能見相也三者
名為現識即境界相也以依轉識之故則境界妄
現雖現一切境界猶不分別故喻如明鏡現諸色
相且鏡中現相本無前後差別故云現識亦爾隨
其五塵對至即現無有前後所以無前後差別者
以其現識任運而轉常在前故四者名為智識即
智相也以依現識所現境界起淨染等念雖起分
別任運微細故云為智五者相續識即相續相也
以依智識分別染淨諸法復生苦樂覺心得長相
續法爾不斷故。
住持過去無量世等善惡之業令不失故復能成熟
現在未來苦樂等報無差違故能令現在已經之事
忽然而念未來之事不覺妄慮是故三界虗偽唯心
所作離心則無六塵境界此義云何以一切法皆從
心起妄念而生一切分別即分別自心心不見心無
相可得當知世間一切境界皆依眾生無明妄心而
得住持是故一切法如鏡中相無體可得唯心虗妄
以心生則種種法生心滅則種種法滅故。
上明五意行相此明五意功能也由心體中具無
明業識熏習成種故能住持過去善惡等業住持
者即攝持之義善惡等業即善惡種子也以此善
惡種子恒常相續猶如瀑流故云令不失故由心
體中具轉識現識之故復能成熟現在未來苦樂
等報由過去善業故感現在未來樂報由過去惡
業故招現在未來苦報由業因不失故報亦無差
違由心體中具智識之故能令現在已經之事忽
然而念由具相續識之故能令未來未經之事不
覺妄動明過去之業現在未來之報以顯三世因
果之法不出自心也明已經之事而念未經之事
而思以顯三世生滅之念亦不離於自心也故結
顯云三界虗偽唯心所作以一切法皆從妄念而
生故名虗偽離心則無六塵境界故曰唯心既即
法是心所以分別者即分別自心也如楞嚴云自
心取自心非幻成幻法若心不取了不可得不見
者即不取也亦如楞嚴云不取無非幻非幻尚不
生幻法云何立或云心既即法何不見心故曰無
相可得當知下總結上意以令知諸法本無皆依
無明妄心而立如鏡中之相了無寔體故云心生
則法生心滅則法滅此則心隨熏動而言生心源
還淨而言滅若離染淨之心而諸法何嘗有生有
滅耶。問諸經論皆以三細目第八識且持業現
果非餘識所能此論何以皆名意耶答諸經論皆
謂不生不滅與生滅和合名為阿賴耶識半分不
生滅即名真相乃八識之體半分生滅即名業相
非意而何且八識之體精而自明若非意為貼體
無明絕無能見能現之事當知能見能現皆此意
根之咎故此論以三細歸于意根與諸經論何相
違過亦因此意恒審第八見分為我故有五識心
轉因有五識取下塵影故有六識心轉五識既轉
即熏八識相分六識既轉即熏八識見相二分所
以受熏持種積起果法無有斷絕皆因意根執我
之故若七識不執則五識六識不轉既五識六識
不轉則無熏習見相二分之義既無熏習之義何
得有受熏持種積起果法藏識異熟識之名耶故
此論以受熏持種異熟歸咎于意與諸經論亦不
相違固知說三細即是明八識體中半分生滅何
嘗離八識而有不覺能見能現耶。
復次言意識者即此相續識依諸凡夫取著轉深計
我我所種種妄執隨事攀緣分別六塵名為意識亦
名分離識又復說名分別事識此識依見愛煩惱增
長義故。
<pb n="290"/>
此正釋依意識轉也此識依意得名故名依相續
識取著轉深隨事攀緣名為意識相續識即意也
此意依諸聖人恒審無我之理使念念成淨令意
識永不轉故依諸凡夫恒審八識見分為我變帶
相分執為我所由內深入計著故外起種種妄執
隨事攀緣故六識心轉此即執取相乃分別我執
也又名分離識者以此第六識根境麤顯恒常轉
變易改也又復名分別事識者以此識同五識緣
境即取色聲香味觸塵若離五識即復分別五塵
影事又能緣三世有質無質之法故名分別事識
此識雖依意根而轉猶依見愛煩惱故得增長見
即八十八使見惑即名見一切住地愛即八十一
品思惑即名欲愛住地色愛住地無色愛住地此
四住地昏煩惱亂於心使聚緣內搖趣外奔逸故
名增長。
依無明熏習所起識者非凡夫能知亦非二乘智慧
所覺謂依菩薩從初正信發心觀察若證法身得少
分知乃至菩薩究竟地不能盡知唯佛窮了何以故
是心從本已來自性清淨而有無明為無明所染有
其染心雖有染心而常恒不變是故此義唯佛能知
所謂心性常無念故名為不變以不達一法界故心
不相應忽然念起名為無明。
此重顯無明所起之識唯佛窮了以發起下文滅
因緣義無明熏習所起之識乃第八識一分不覺
之義即意中業識也然無明熏習真如即真相業
相和合名為阿賴耶識半分業相即名業識此即
無明住地也非凡夫能知亦非二乘所覺者以二
乘觀智但能了煩惱四住地正以無明住地伏為
涅槃故彼不能覺也從初正信發心觀察猶未能
知者以彼分別我法二執未斷猶住凡位未能覺
通諸佛境界也若證法身得少分知者以彼已捨
分別我法二執俱生二執漸伏漸斷分證十種真
如故隨地增進得少分知乃至等覺猶未盡知者
以彼有一障二愚尚未斷盡故不能究竟而知唯
佛五住究盡二障永滅故能窮了是心從本已來
下正明難知之旨以此心不變隨緣故云自性清
淨而有無明然雖隨緣其體不變故云雖有染心
而常恒不變由是之故若以無明而窺不妨全體
即真若以真常取證不妨體雜無明是故此義唯
佛能知如勝鬘經云自性清淨心難可了知彼心
為煩惱亦難可了知乃至結云唯佛能知所謂心
性下總釋真妄二義心性常無念故名為不變結
顯真也由了真如法一故智與理如本無念相心
性常恒即名本覺以不達一法界故結顯妄也由
自心不覺妄隨染緣以不達真如法一故則智與
理違忽然念起故名無明。
染心者有六種云何為六一者執相應染依二乘解
脫及信相應地遠離故二者不斷相應染依信相應
地修學方便漸漸能捨得淨心地究竟離故三者分
別智相應染依具戒地漸離乃至無相方便地究竟
離故四者現色不相應染依色自在地能離故五者
能見心不相應染依心自在地能離故六者根本業
不相應染依菩薩盡地得入如來地能離故不了一
法界義者從信相應地觀察學斷入淨心地隨分得
離乃至如來地能究竟離故。
已上明生因緣竟此正釋滅因緣也此中所滅者
乃無明染因境界妄緣而能使因緣滅者是以真
如內熏為因諸佛菩薩為緣也明滅因緣者即推
明覺義三賢十聖及等覺菩薩所斷麤細惑也既
明前義乃合三細六麤之相理該九種此開六種
者以六麤中後三種乃凡夫所離雖復名覺即是
不覺故此不列亦依生因緣中意有五種及意識
一種生滅對顯故名為六一者執相應染即執取
<pb n="291"/>
相也此執取相即分別我執在意識中起自心相
分別計度執為寔我二乘解脫我執已證真空故
捨此相乃至菩薩十信已圓發心觀察以奢摩他
觀不起遍計執性故亦能離二者不斷相應染即
相續相也此相續相即分別法執在意地中起自
心相分別計度執為寔法從初正信乃至加行位
中作法空觀漸伏漸除入初地初心究竟離故淨
心地即初地也以入初地時六七二識皆轉下品
之智分別我法二執皆離所謂分別二障極喜無
也三者分別智相應染即智相也此智相即俱生
我執在意地中微細思量從二地至八地初心入
生空真如數數除滅所謂無功用行我恒摧也具
戒地即二地也無相方便地即八地也四者現色
不相應染即境界相也此境界相即俱生法執在
意地中任運起故九地菩薩純入法空真如了法
如幻得法自在方能離故五者能見心不相應染
即能見相也此能見相亦名智障在意地中微細
起故十地菩薩法空圓成修習畢功慈陰妙雲覆
涅槃海成就一切種智得心目在永得離故六者
根本業不相應染即無明業相也此業相即俱生
二執種子在意地中微細熏習異熟識體恒得住
持至等覺後心金剛智起異熟識空一念相應慧
斷彼根本無明直入妙覺果海究竟離故不了一
法界下總結成上意也由不了一法界故有此六
種染心今從賢位依相似覺漸漸學斷至十聖位
隨分覺離乃至入如來地方能究竟永滅固知因
染心而安立聖位若離染心聖亦何有所謂聖名
凡號總是虗聲殊相劣形皆為幻色。
言相應義者謂心念法異依染淨差別而知相緣相
同故不相應義者謂即心不覺常無別異不同知相
緣相故。
此釋前六染心中三種相應三種不相應義也相
應義者雖心念法異而知相緣相同故心念者即
智相相續相執取相也法者即三細中境界相也
雖智相相續相執取相與境界相異不妨隨彼境
界染淨而起愛與不愛苦樂覺心故曰知相緣相
同故知相即心念也緣相即法也以明離緣無念
故名相應不相應義者以依本覺一念不覺說名
無明即此一念無明頓現三細絕無外境為緣故
云不同前知相緣相同故如是辨明相應不相應
者以顯麤細之相也言相應者以心境相向能所
對待故也故列六麤之中所以八地已前皆能斷
盡不相應者惟約即心不覺頓現其相非有相待
故也故名三細所以八地已後至如來地始能斷
盡也。
又染心義者名為煩惱礙能障真如根本智故無明
義者名為智礙能障世間自然業智故此義云何以
依染心能見能現妄取境界違平等性故以一切法
常靜無有起相無明不覺妄與法違故不能得隨順
世間一切境界種種知故。
因上明自性清淨而有無明為無明所染有其染
心此正釋無明染心能障之義亦顯離六種染心
無非斷此二障證二種果也故唯識云由斷續生
煩惱障故證真解脫由斷礙解所知障故得大菩
提染心名煩惱礙者即見愛四住地煩惱能續分
段生死障我空真如令涅槃之理永不現前故云
能障真如根本智故根本智即涅槃也以自性涅
槃本無生滅故名根本智無明名智礙者即無明
住地能續變易生死障法空真如令菩提之智永
不現前故曰能障世間自然業智故自然業智即
菩提也以菩提智身雖現塵現剎皆是無作妙力
自在成就故名世間自然業智此義云何下雙徵
二義以依染心下釋煩惱礙也以一切法下釋智
<pb n="292"/>
礙也由能見能現妄取境界即違真如無見無現
無取平等法性故名煩惱礙以一切法常靜無有
起相即智境也因無明不覺妄自動故與彼常靜
之法互相乖違故名智礙下自釋相違之意謂不
能隨順世間一切境界種種知故誠謂不如實知
真如法一故耳言智礙者非智有礙以無明礙智
智用不顯故名智礙。問六種染心初一種屬第
六意識次五種皆屬第七意根然斷盡六種染心
即入如來之地寧得但轉六七二識五識八識不
轉耶答如唯識云分別俱生我法二執皆在六七
二識中起自心相分別計度執為寔我寔法然我
執即煩惱障法執即智障固知斷此二障證二種
果只盡六七二識也且菩薩修三大阿僧祇劫無
非轉此六七二識修第一阿僧祇方入初地轉六
七二識下品智也脩第二阿僧祗入不動地轉六
七二識中品智也脩第三阿僧祇方盡等覺轉六
七二識上品智也然五識八識無法無人所緣性
境能緣現量非因中轉故云六七因中轉五八果
上圓以是之故生因緣中但明意與意識滅因緣
中但滅意意識中六種染心非無意也。
復次分別生滅相者有二種云何為二一者麁與心
相應故二者細與心不相應故又麁中之⿱夕鹿凡夫境
界⿱夕鹿中之細及細中之麁菩薩境界細中之細是佛
境界此二種生滅依於無明熏習而有所謂依因依
緣依因者不覺義故依緣者妄作境界義故若因滅
則緣滅因滅故不相應心滅緣滅故相應心滅。
上雖明生滅因緣未曾簡別生滅之相此正釋明
以攝凡聖境界麁相與心相應細相與心不相應
解見上文言麁中之⿱夕鹿即六麁中後四相也凡夫
依此執取尋言起業受報故名凡夫境界即覺此
四相者亦名凡夫以不覺心源故麤中之細即六
麤中前二相細中之麤即三細中後二相菩薩在
三賢及八地以前離麤中之細八地以後了細中
之麤故名菩薩境界細中之細即三細中之初無
明業相離此相者入如來地故名是佛境界詳明
離此麤細之相已解見六種染心文中此二種生
滅下總結上意以明從因緣生滅也然諸法本自
無生依於無明熏習而有生滅所謂依因依緣依
因者不覺義故以不覺為因而生三細之相依緣
者妄作境界義故以境界為緣而長六麤之相如
楞伽云不思議熏及不思議變是現識流注生住
之因取種種塵及無始妄想熏是分別事識相生
住之因彼經流注生即三細也相生即六麤也固
知離無明則無三細生住之因滅境界則無六麤
增長之緣故云因滅故不相應心滅緣滅故相應
心滅亦如楞伽云若覆彼真寔種種不寔諸虗妄
滅則一切根識滅是名相滅相續滅者相續所因
滅則相續滅當知彼經言相滅即相應心滅相續
滅即不相應心滅。
問曰若心滅者云何相續若相續者云何說究竟滅
答曰所言滅者唯心相滅非心體滅如風依水而有
動相若水滅者則風相斷絕無所依止以水不滅風
相相續唯風滅故動相隨滅非是水滅無明亦爾依
心體而動若心體滅者則眾生斷絕無所依止以體
不滅心得相續唯癡滅故心相隨滅非心智滅。
因上明因滅則緣滅因緣既滅則相應心與不相
應心俱滅似乎斷滅之相故此假設問答以顯無
明心相滅非心體智相滅也其中以水喻心體以
風喻無明以動相喻三細六麤法喻自顯如文可
知。
大乘起信論捷要卷上

<sarticle>大乘起信論捷要卷下</sarticle>
<pb n="293"/>

馬鳴菩薩　造
真諦三藏　譯
婆首那王子　譯語
明廬山沙門　正遠　註
復次有四種法熏習義故染法淨法起不斷絕云何
為四一者淨法名為真如二者一切染因名為無明
三者妄心名為業識四者妄境界所謂六塵熏習義
者如世間衣服寔無於香若人以香而熏習故則有
香氣此亦如是真如淨法寔無於染但以無明而熏
習故則有染相無明染法寔無淨業但以真如而熏
習故則有淨用。
上雖明生滅因緣若生無熏習義惑起即滅則何
有長夜無明起輪迴性若滅無熏習義智起即隱
則何有恒脩無漏以滿果覺故此列明四種熏習
以顯染淨之法各無斷絕一者淨法熏習釋前覺
義及二淨相乃至遠離六種染心淨法增長二者
染因熏習三者妄心熏習釋前不覺義三細增長
四者妄境界熏習釋前六麤染法增長所謂種生
現現熏種種現不斷是名因緣熏習之義法喻自
明如文可知。問染淨對顯何獨淨用只有一種
而染相反有三耶答由此染法自性差別仗托因
緣故具說三雖淨法對染以成熏義然其體用竟
未曾別故明一也。問染法淨法互有熏義何以
染法名相淨法云用耶答染熏淨者顯真無相隨
熏現相又顯妄法無體故但言相且此染法無反
流之用故云相不言用也此約隨流不覺義說釋
經中如來藏為惡習所熏等淨熏染者雖是生滅
門中真如欲約其體本來淨故亦無熏義但約體
相以內熏故令成反染順真之用故云用不言相
也此約反流覺義而說釋經中由有如來藏故能
厭生死樂求涅槃也。
云何熏習起染法不斷所謂以依真如法故有於無
明以有無明染法因故即熏習真如以熏習故則有
妄心以有妄心即熏習無明不了真如法故不覺念
起現妄境界以有妄境界染法緣故即熏習妄心令
其念著造種種業受於一切身心等苦。
此明染法熏習之義所謂以依真如法故說有無
明即無明業相也以顯妄無自體依真而立文顯
染淨互熏之意若本抗行則不可熏故云依也既
依真而立即復熏習真如以起能見相也故云以
熏習真如法故則有妄心妄心即能見相然此妄
心即是無明非別有體但約一念初動說為無明
復有熏習之力說為妄心故前云依於動心能見
相故離動則無見也既依無明而有妄心即復熏
習無明以起境界相也故云以妄心熏習無明不
了真如法一故不覺念起妄起境界然此境界非
有實體但依妄想熏習無明而假施設故前云以
依能見故境界妄現離明則無境界既依妄心而
現境界即復熏習妄心以長六麤之相故云以有
染法緣故熏習妄心令其念著造種種業受於一
切身心等苦令其念著即智相相續相執取相計
名字相也造種種業即起業相也受於一切身心
等苦即業繫苦相也然無明熏真如生三世者即
由心生故種種法生也境界為緣長六麤愛染苦
樂等心者即由法生故種種心生也固知從細至
麤心法互熏以成染相誠謂交妄發生遞相為種
也。
此妄境界熏習義則有二種云何為二一者增長念
熏習二者增長取熏習妄心熏習義有二種云何為
二一者業識根本熏習能受阿羅漢辟支佛一切菩
薩生滅苦故二者增長分別事識熏習能受凡夫業
繫苦故無明熏習義有二種云何為二一者根本熏
<pb n="294"/>
習以能成就業識義故二者所起見愛熏習以能成
就分別事識義故。
上總明染法熏習從細至麤此別明熏習從麤至
細文旨互陳以盡其義妄境界熏習義有二種者
即別明前文以有妄境界染法緣故即熏習妄心
等一者增長念熏習即意地中熏習分別愛與不
愛生苦樂等覺心使智相相續相無有斷絕二者
增長取熏習即意識中熏習心起執著妄立名言
令執取相計名字等相無有盡期妄心熏習義有
二種者即別明上文以有妄心即熏習無明等一
者業識根本熏習乃八識半分業相即前五意中
業識也由彼資熏住地無明長流注生滅令此三
聖受變易身微苦不絕此業識根本即無明住地
由彼熏習能起轉現二相此非羅漢辟支佛所斷
故逐彼轉且菩薩八地已後漸伏此無明至等覺
後心方能斷盡故知等覺已前皆依此無明而轉
也二者增長分別事識熏習即意識中資熏四住
煩惱長相生滅能令凡夫受分段身恒無斷絕增
長者對前根本而言由此分別識心資熏煩惱執
取起業故感凡夫業繫苦相無明熏習義有二種
者即別明前文以有無明染法因故即熏習真如
等一者根本熏習即根本無明熏習真如成就業
識之義如前云依不覺故說名為業然真如其體
雖淨不妨隨受無明熏習以成染用所謂不思議
熏及不思議變也二者所起見愛熏習即依根本
無明起見愛煩惱熏習業識復能成就分別事識
如前云此識依見愛煩惱增長義故所以第六意
識一切染位心所皆得相應。問一切凡夫二苦
皆具此中何獨以凡夫惟受業繫苦耶答一切凡
夫雖具二苦此獨以業繫苦而目者但約麤細覺
與不覺而言也三乘聖人由超分段生死已離麤
苦故但與微苦相應凡夫雖有細苦以被麤苦所
蓋都未覺知由是不說然非無有細苦也。
云何熏習起淨法不斷所謂以有真如法故能熏習
無明以熏習因緣力故則令妄心厭生死苦樂求涅
槃以此妄心有厭求因緣故即熏習真如自信己性
知心妄動無前境界脩遠離法以如實知無前境界
故種種方便起隨順行不取不念乃至久遠熏習力
故無明則滅以無明滅故心無有起以無起故境界
隨滅以因緣俱滅故心相皆盡名得涅槃成自然業。
此總明淨法熏習之義所謂以有真如法故能熏
習無明此即熏滅業相也正翻前染熏習中以依
真如法故有於無明前顯妄無自體故言以依真
如而有無明此顯真有淨用故云真如能熏習無
明以真如為內因熏習之力則令妄心厭生死苦
樂求涅槃此即熏滅能見相也正翻前染熏習中
以有無明染法因故熏習真如則有妄心因無明
熏長妄心趣生死苦障蔽涅槃此既以真如熏習
無明則妄心漸滅淨用日興故厭生死樂求涅槃
以此妄心有厭求之因緣即熏真如自信己性知
心妄動無前境界此即熏滅境界相也即翻前染
熏習中以有妄心即熏習無明不了真如法一故
不覺念起妄現境界故知境界本空由不覺念起
妄現似有此既以厭求之因熏習真如則信己性
本來清淨元無妄念念相若離諸法何有故脩遠
離法行以淨塵想以如實知下詳明脩遠離法也
以如實知真如性中無妄境界即依此起種種方
便稱真如法隨順而脩不取不念此即三資粮位
以三賢位依相似覺不取所取能念自空正謂雖
念無有能念可念是名隨順乃至久遠熏習力故
無明則滅由歷三阿僧祇以至等覺後心一念相
應慧斷彼無明所謂若離於念名為得入然無明
滅故心無有起即業相滅則無能見之相心即能
<pb n="295"/>
見也由能見故境界妄現既能見不起境界相滅
三細既滅則六麤之相無緣可附矣由三細六麤
之相了不可得故名得大涅槃成自然業自然業
即菩提也。
妄心熏習義有二種云何為二一者分別事識熏習
依諸凡夫二乘人等厭生死苦隨力所能以漸趣向
無上道故二者意熏習謂諸菩薩發心勇猛速趣涅
槃故真如熏習義有二種云何為二一者自體相熏
習二者用熏習自體相熏習者從無始世來具無漏
法備有不思議業作境界之性依此二義恒常熏習
以有力故能令眾生厭生死苦樂求涅槃自信己身
有真如法發心脩行。
上總明淨法熏習從內至外此別明熏習從外至
內文旨互顯曲盡其義妄心熏習義有二種者即
別釋前文以此妄心有厭求因緣即熏習真如等
正翻前染熏習中業識根本熏習與增長分別事
識熏習也一者分別事識熏習即第六意識作生
空觀熏習無我之法捨執取相故云依諸凡夫二
乘人等厭生死苦隨力所能以漸趣向無上道故
由二乘觀智不了法空故有生死可厭隨己智力
取證有餘涅槃或能迴心趣向無上覺道猶與根
本識體甚相懸遠故云漸向無上覺道即菩提也
二者意熏習意者通攝前五種意也即第七識恒
思無我淨法熏轉八識體中業轉現相及智相相
續相以成法空真如故云依諸菩薩發心勇猛速
趣涅槃此諸菩薩即證發心由行深智慧勇悍進
趣了法如幻與無生理冥然符合故云速趣前言
無上道此言涅槃文旨互顯非是向無上道而不
趣涅槃趣涅槃而不向無上道也真如熏習義有
二種者即別釋上文所謂以有真如法故能熏習
無明正翻前染熏習中根本熏習與所起見愛熏
習也一者自體相熏習先明體相之義謂從無始
世來具無漏法者以明真如性中具足淨法即示
真空之體謂備有不思議業作境界之性即明不
空之相言不思議者以自性之法作勝境界現大
光明徧照法界非心思可能擬議亦非觀智可能
測度也依此二義下正明熏習之義然此體相為
內淨因恒常熏習以起淨用由淨用力故能厭生
死樂求涅槃又云自信己身有真如法發心脩行
者正明如實脩行之意若但厭生死求涅槃猶落
二乘境界由自信己身具有真如法故即不向外
馳求始能從此直入諸佛境界也。問前意熏習
已明菩薩發心勇猛速趣涅槃此真如熏習亦言
能令眾生厭生死苦樂求涅槃似非重乎答熏習
有二一本熏二新熏也明真如熏習無明即此體
相內熏令成淨業故厭生死樂涅槃即本熏也明
意熏習真如即借此淨用反熏真如增其勢力故
使進趣涅槃即新熏也一本一新故不重也。
問曰若如是義者一切眾生悉有真如等皆熏習云
何有信無信無量前後差別皆應一時自知有真如
法勤脩方便等入涅槃答曰真如本一而有無量無
邊無明從本已來自性差別厚薄不同故過恒河沙
等上煩惱依無明起差別我見愛染煩惱依無明起
差別如是一切煩惱依於無明所起前後無量差別
唯如來能知故。
已上明內因熏習之體竟此設問答以明必假外
緣熏習之用始能漸斷二障證二種果若如是義
者指上真如自體相內因熏習之義此真如體相
在聖不增處凡不減既一切眾生悉具真如體相
等皆熏習勤脩方便同入涅槃何以有信無信無
量前後差別不知真如本同因障有別謂真如本
一而有無量無邊無明即所知障過恒河沙等上
煩惱即塵沙惑我見愛染煩惱即見思二惑此三
<pb n="296"/>
種惑總明煩惱障此障因所知而起故云依無明
起差別既有此二障厚薄差殊不同真如一體平
等故有信者不信者前後之別也如是二障唯佛
能知欲斷此障必仗諸佛菩薩以為外緣開導始
能斷盡證真解脫及大菩提也。
又諸佛法有因有緣因緣具足乃得成辦如木中火
性是火正因若無人知不假方便能自燒木無有是
處眾生亦爾雖有正因熏習之力若不遇諸佛菩薩
善知識等以之為緣能自斷煩惱入涅槃者則無是
處若雖有外緣之力而內淨法未有熏習力者亦不
能究竟厭生死苦樂求涅槃若因緣具足者所謂自
有熏習之力又為諸佛菩薩等慈悲願護故能起厭
苦之心信有涅槃脩習善根以脩善根成熟故則值
諸佛菩薩示教利喜乃能趣進向涅槃道。
因上明一切煩惱唯如來能知故此引喻顯明必
假諸佛菩薩以之為緣乃得成辦然佛法正因如
木中火性佛法淨緣如假鑽燒方便始能火出木
盡若無方便縱有火性能自燒木無有是處眾生
雖具真如正因而被無明煩惱所障若不假諸佛
菩薩以為開導能自斷煩惱入涅槃則無是處如
涅槃經云具三種因始能入佛法海中一者正因
二者緣因三者了因正因者即此真如內因熏習
緣因者即此諸佛菩薩為開導緣了因者由內有
正因外有助緣依此因緣斷盡煩惱了達無明究
竟無餘涅槃圓滿無上菩提故名了也已上明有
正因若無諸佛菩薩以為外緣不能自斷煩惱進
趣涅槃若雖有外緣之力下明縱有諸佛菩薩以
為外緣而內因不熏亦不能厭生死苦樂求涅槃
必以因緣具足內外熏脩始可超出凡籠而入聖
域矣若因緣具足下以顯正因緣因了因等皆成
就方能進趣向涅槃道所謂自有熏習之力即正
因也又為諸佛慈悲願護故即緣因也由具此二
因故能起厭苦之心信有涅槃脩習善根乃至進
趣向涅槃道即了因也。問如來等示眾生何以
初脩善根者但荷願護必待善根成熟者諸佛示
教利喜答諸佛無別因眾生心鏡淨不淨之異故
諸佛影像似有現與不現以眾生初發心時分別
未忘故不能親值諸佛而諸佛不捨眾生故以慈
悲護念眾生既發心已漸入三賢十聖分別二執
漸伏漸斷與真如理漸相符合故親值諸佛示教
利喜也。
用熏習者即是眾生外緣之力如是外緣有無量義
略說二種云何為二一者差別緣二者平等緣。
此正釋前二者用熏習然諸佛菩薩為眾生外緣
之力隨類普現作諸佛事雖有無量總其始末不
出此二種也差別緣者就行人根性所見所聞自
有遲速無量受道之別平等緣者即行人在正受
中所見所聞無差別故當知諸佛無別因行人根
性而有異也。
差別緣者此人依於諸佛菩薩等從初發意始求道
時乃至得佛於中若見若念或為眷屬父母諸親或
為給使或為知友或為冤家或起四攝乃至一切所
作無量行緣以起大悲熏習之力能令眾生增長善
根若見若聞得利益故此緣有二種云何為二一者
近緣速得度故二者遠緣久遠得度故是近遠二緣
分別復有二種云何為二一者增長行緣二者受道
緣。
此明行人依諸佛菩薩發心求道之始乃至成佛
之終其中或見佛色相或聞佛音聲以為外緣熏
習或如世尊現父母為羅睺羅外緣熏習或如世
尊為耶輸陀羅與阿難陳那等諸親眷屬為外緣
熏習或如世尊因中為阿私仙採薪汲水為給使
外緣熏習或如岩頭雪峰雲岩道吾以為知友外
<pb n="297"/>
緣熏習或如提婆達多與釋迦世尊世為冤家外
緣熏習或布施愛語利行同事外緣熏習其中或
順或逆無量行緣總以大悲之力使一切有情增
長善根得利益故然此無量行緣或如文殊化導
龍女疾成正覺速得度故或如世尊示教諸大弟
子從大通智勝佛發大乘之因乃至靈山會上得
一乘之果久遠得度故此得度之緣不出二種一
者增長行緣即令行人從初正信至法身位廣行
萬行使善根增長故二者受道緣亦令行人從始
至終倍倍增進大法眼藏故然增長行緣令脩行
者即真明俗於事無礙以具福足受道緣者令脩
行者即俗明真於理無違以具慧足既理事圓融
福慧兩脩始能於中不遭岐徑則諸佛菩薩利生
之恩何能報哉。
平等緣者一切諸佛菩薩皆願度脫一切眾生自然
熏習常恒不捨以同體智力故隨應見聞而現作業
所謂眾生依於三昧乃得平等見諸佛故。
此顯同體即智之悲恒得熏習眾生外緣之力然
諸佛菩薩於本大願不令一眾生不入無餘涅槃
故恒值眾生見聞現不思議業於彼熏習此不思
議業雖無差別必於行人住正定中始見平等誠
謂以無別心合無分別理也。
此體用熏習分別復有二種云何為二一者未相應
謂凡夫二乘初發意菩薩等以意意識熏習依信力
故而能脩行未得無分別心與體相應故未得自在
業脩行與用相應故二者已相應謂法身菩薩得無
分別心與諸佛智用相應唯依法力自然脩行熏習
真如滅無明故。
已上別明體用竟此總顯體用相應不相應二種
之義者以簡別三賢十聖所見之不同也亦明賢
位所見者是差別之緣聖位所見者乃平等緣也
一未相應者以凡夫二乘不離心意意識故不能
契合無分別之理且信位菩薩以至四加行等但
依信力而脩不能轉六七二識雖漸伏分別二執
猶未能斷故不與無分別之理相應既與體不相
應則用自相乖殊以賢位菩薩脩行六度猶屬有
為行相寧得與自在業用相應也以其與體不相
應故於諸佛法身不能同證與用不相應故不能
盡見諸佛報身色相莊嚴也二相應者謂地上菩
薩已轉六七二識斷盡分別二執故與無分別之
理相應理既相應用亦宜然以其唯依法力自然
脩行熏習真如滅無明故八地已後心法自在故
與體用相應縱八地已前雖心法未得自在由以
妙觀察智入雙空觀漸斷俱生二執分證真如故
亦與體用相應。
復次染法從無始已來熏習不斷乃至得佛後則有
斷淨法熏習則無有斷盡於未來此義云何以真如
法常熏習故妄心則滅法身顯現起用熏習故無有
斷。
此總簡別染淨熏習之義以顯妄法可斷而淨相
常住也此染法因迷而有因悟而滅故眾生界中
因果照然至諸佛位中宛若空花故云乃至得佛
後則有斷淨心熏習不因迷悟而現有無故無可
斷以真如淨體恒常熏習在因位中令妄心滅法
身顯現在果位中即依法身起用熏習現報化二
身盡未來際利樂有情故無斷絕。
復次真如自體相者一切凡夫聲聞緣覺菩薩諸佛
無有增減非前際生非後際滅畢竟常恒從本已來
自性滿足一切功德所謂自體有大智慧光明義故
徧照法界義故真實識知義故自性清淨心義故常
樂我淨義故清涼不變自在義故具足如是過於恒
沙不離不斷不異不思議佛法乃至滿足無有所少
義故名為如來藏亦名如來法身。
<pb n="298"/>
此正釋立義分中體大相大以盡解釋分中顯示
正義也亦詳明上文真如自體相內因熏習之義
謂一切凡夫者即六凡也聲聞緣覺菩薩諸佛即
四聖也明此真如自體在凡聖法中無有增減也
非前際生下正明不增減之意謂諸法隨凡染而
生法性不生諸法隨聖智而滅法性不滅既無前
後生滅則超凡聖之量畢竟平等常住一心此即
真如自體也從本已來下正明真如自相也以體
外無相故云自性滿足一切功德所謂下詳明一
切功德有大智慧光明義故徧照法界義故即般
若德也梵語般若此云智慧對愚癡晦昧而言故
云智慧光明以其智有決擇之功慧有照了之用
故名遍照法界真實識知義故自性清淨心義故
即法身德也真實識知即無垢識以了法即如故
云真實此自性心在纏不染故云清淨如楞嚴云
二者無始菩薩涅槃元清淨體則汝今者識精元
明固知菩提涅槃之體即法身也識精元明即真
實識知也常樂我淨義故清涼不變自在義故即
解脫德也解脫即涅槃涅槃具常樂我淨四種妙
淨之德常謂窮三際而不改樂謂在眾苦而不干
我謂處六道而不拘淨謂歷九相而不染涅槃對
煩惱而言煩惱昏擾於心不得清涼依業受報不
自在故既證涅槃出煩惱障心自清涼故云清涼
不變既出煩惱障即不依業受報故名自在義故
具足如是下總顯真如之德過於數量也不離者
隨舉一德全攝真性不斷者非前際生非後際滅
不異者真如即德德即真如不思議者即一性而
有多義即多義而全一性不可以定量心行處滅
言語道斷也佛法者佛即覺意明上諸功德盡是
本覺之法故如金剛云一切法皆是佛法名為如
來藏下結歸體相二義如來藏結歸相大如來法
身結歸體大也由是真如具足法身般若解脫三
德熏習眾生故能捨煩惱障證真解脫斷所知障
證大般若二障已盡二空不生直至菩提歸無所
得圓證法身不然徒脩曠劫終無成就譬如以砂
作飯終非本也。
問曰上說真如其體平等離一切相云何復說體有
如是種種功德答曰雖實有此諸功德義而無差別
之相等同一味唯一真如此義云何以無分別離分
別相是故無二復以何義得說差別以依業識生滅
相示此云何示以一切法本來唯心實無於念而有
妄心不覺起念見諸境界故說無明心性不起即是
大智慧光明義故若心起見則有不見之相心性離
見即是遍照法界義故若心有動非真識知無有自
性非常非樂非我非淨熱惱衰變則不自在乃至具
有過恒沙等妄染之義對此義故心性無動則有過
恒沙等諸淨功德相義示現若心有起更見前法可
念者則有所少如是淨法無量功德即見一心更無
所念是故滿足名為法身如來之藏。
此問答處通前體相以明本來一如無有增減以
為上章註脚然諸功德非別有體稱性而現故云
等同一味唯一真如此義下徵釋唯一真如之意
以無分別心則無心法八五十一心所法之異以
無分別相則無色法十一及有表無表有質無質
之別由色心雙泯是故無二復以何義下明差別
之義以顯真本無異對妄而立由對無明業相說
大智慧光明故對能見相說遍照法界故對境界
相說過恒沙等諸淨功德相義示現故知因此三
相而有差別之名如摩尼珠隨方各現非是摩尼
實有五色若心有起下結顯名如來藏法身之意
亦對妄念不遍而言以妄念起時便念前法既有
前法可念則念此遺彼故不周遍則有所少對此
義故以顯離念相者等虗空界雖具淨法無量功
<pb n="299"/>
德即是一心更無所念是故滿足由滿足故名為
如來藏由一心周遍故名為如來法身。
復次真如用者所謂諸佛如來本在因地發大慈悲
脩諸波羅蜜攝化眾生立大誓願盡欲度脫等眾生
界亦不限劫數盡於未來以取一切眾生如己身故
而亦不取眾生相此以何義謂如實知一切眾生及
與己身真如平等無別異故以有如是大方便智除
滅無明見本法身自然而有不思議業種種之用即
與真如等遍一切處又亦無有用相可得何以故謂
諸佛如來唯是法身智相之身第一義諦無有世諦
境界離於施作但隨眾生見聞得益故說為用。
此釋立義分中用大也亦詳明上文諸佛菩薩依
真如用為眾生外緣熏習之力所謂諸佛下以明
因地本行悲心也立大誓願下以明因地本願深
心也而亦不取眾生相以明正覺智心也此以何
義下徵釋智心不取眾生相之意以不取眾生相
者由如實知生佛平等體無別故即以此平等大
智於自利中除滅無明見本法身復以此智等覺
一切有情現不思議種種之用然此用相不離本
體體既無為故亦無有用相可得何以故下徵明
無用相可得之意以諸佛雖現種種身不動真實
際雖說種種法常住無言理故云唯是法身智相
之身第一義諦離於施作此即照而常寂也雖真
理妙智本來常寂不妨隨機而應益用無邊故云
但隨眾生見聞得益故說為用此即寂而常照也
由照而常寂故無量為一由寂而常照故一為無
量誠謂隨緣赴感靡不周而恒處此菩提座。
此用有二種云何為二一者依分別事識凡夫二乘
心所見者名為應身以不知轉識現故見從外來取
色分齊不能盡知故二者依於業識謂諸菩薩從初
發意乃至菩薩究竟地心所見者名為報身身有無
量色色有無量相相有無量好所住依果亦有無量
種種莊嚴隨所示現即有無邊不可窮盡離分齊相
隨其所應常能住持不毀不失如是功德皆因諸波
羅蜜等無漏行熏及不思議熏之所成就具足無量
樂相故說為報又為凡夫所見者是其麤色隨於六
道各見不同種種異類非受樂相故說為應。
一者凡夫二乘心所見者名為應身即化身也由
凡夫二乘分別未忘但見化身麤相不見報身微
妙莊嚴故云依分別事識由依分別事識不能了
境即心見佛應身唯從外來故以色相取以音聲
求不達諸相非相即見如來故云取色分齊不能
盡知不能盡知者不知色如其心無分齊故由不
了此但見分齊故不盡也二者謂諸菩薩等心所
見者名為報身從初正信至資粮位雖轉識未空
由作法空觀智能觀真如無相之理故得微見平
等報身及地上菩薩純入無相觀智分證真如故
見報身地地增勝乃至等覺見佛最勝之身猶如
紗籠見月此皆業識未盡故云依於業識若盡此
識則無色相可見身有無量色下釋明報身之義
然此正報依報無量莊嚴皆平等性智所現故無
分齊隨其所應此指地受用身而言即自受用不
離此境故云常能住持不毀不失所以華嚴云無
一法不是毗盧遮那佛無一塵不是華藏世界海
如是功德皆因十度深行所熏及本覺不思議熏
由此二因樂相圓備故說為報又為凡夫下釋明
報身之義此三類化身由成所作智而現隨眾生
根性所見不同非自受用圓具樂相即爐炭濩湯
等處無不應機說法故名為應。問諸佛現身何
故云依眾生心識耶答如瑜伽唯識等論以諸佛
悲智之力為增上緣眾生機感種子為親因緣托
佛本質上自心變現影相故云在自識中所謂眾
生心內諸佛時時解脫也。
<pb n="300"/>
復次初發意菩薩等所見者以深信真如法故少分
而見知彼色相莊嚴等事無來無去離於分齊唯依
心現不離真如然此菩薩猶自分別以未入法身位
故若得淨心所見微玅其用轉勝乃至菩薩地盡見
之究竟若離業識則無見相以諸佛法身無有彼此
色相迭相見故。
此申明依於業識謂諸菩薩所見報身之義從初
信位至四加行由以真如三昧深信諸法不離真
如故知色相莊嚴等事皆由現識處現無有來去
分齊之相雖信諸法即心猶未覺斷分別事識故
少分而見以其異生性障未除未入淨心地故前
文所謂相似覺也地上菩薩已覺斷分別二執分
證十種真如故所見微妙其用轉勝猶不能盡其
邊際以其業識未空前文所謂隨分覺也至於等
覺菩薩始見究竟以業識將盡故無隔礙前文所
謂究竟覺也若離業識下即報身以明法身然依
業識故有轉現二相若離無明業識則無此相唯
一真如猶空合空若水投水事事無礙法法平等
故無色相迭相見故楞嚴所謂見猶離見見不能
及也。
問曰若諸佛法身離於色相者云何能現色相答曰
即此法身是色體故能現於色所謂從本已來色心
不二以色性即智故色體無形說名智身以智性即
色故說名法身遍一切處所現之色無有分齊隨心
能示十方世界無量菩薩無量報身無量莊嚴各各
差別皆無分齊而不相妨此非心識分別能知以真
如自在用義故。
此問答中正顯佛真法身猶若虗空應物現形如
水中月意謂法身無相即無現身說法等事云何
而能從無相中現諸色相不知虗空體非群相而
能容群相發揮法身體非色相而能現諸色相以
其法身真理即諸法之體故所謂色心不二下正
明法身真理即諸法之體也以色無自性全色之
性即是智故色既即智說為智身智即心也智無
別體全智之體即是色故智既即色說名法身遍
一切處法身既遍依法身所現報身亦無分齊故
十方世界所現正報依報彼此色相不相妨礙如
是功德以出心識之表唯依智性所現故云此非
心識分別能知以真如自在用義故。
復次顯示從生滅門即入真如門所謂推求五陰色
之與心六塵境界畢竟無念以心無形相十方求之
終不可得如人迷故謂東為西方實不轉眾生亦爾
無明迷故謂心為念心實不動若能觀察知心無念
即得隨順入真如門故。
此頓示入實方便顯生滅真如二門不相離故上
覺義從凡至聖漸次脩習故列相似隨分諸覺此
令直入法身境界不歷階級故名即入且一切眾
生常居生死以其妄執身心認為實有此示滅妄
歸真故令觀察五蘊皆空又云色之與心別釋五
陰也色者即色蘊色有十一法即五根六塵此據
有情色身單指五根也心者即受想行識四蘊心
王有八心所有五十一也六塵境界者即上色心
所緣塵境也由觀察之故了內身外境皆無自相
畢竟無念念通能所故獨以心念推求終不可得
能現之心既不可得所現蘊法豈得存乎不但覺
迷迷滅覺不生迷縱未歇狂亦何遺失故喻如迷
方者方實不轉迷心者心實不動若能如是觀察
了無迷悟即能頓入真如境界也。
對治邪執者一切邪執皆依我見若離於我則無邪
執是我見有二種云何為二一者人我見二者法我
見。
此正釋前標文中二者對治邪執由不了真如緣
起之相即迷理隨情起二種執此二種執皆依我
<pb n="301"/>
見而立以不達無我之法本自一如妄起能見境
界之相遂成法執由法執故復生分別故成我執。
人我見者依諸凡夫說有五種。
我執雖有五種皆就初學大乘者執教執理而言
非同有情執有為相也。
云何為五一者聞脩多羅說如來法身畢竟寂寞猶
如虗空以不知為破著故即謂虗空是如來性云何
對治明虗空相是其妄法體無不實以對色故有是
可見相令心生滅以一切色法本來是心實無外色
若無色者則無虗空之相所謂一切境界唯心妄起
故有若心離於妄動則一切境界滅唯一真心無所
不遍此謂如來廣大性智究竟之義非如虗空相故。
此辨明法身德也舉契經者以顯論主所明之義
不越如來本旨也前云離念相者等虗空界無所
不遍即是如來平等法身故引經證云如來法身
畢竟寂寞猶如虗空明法身之理猶如虗空以顯
法身無相欲破凡夫固執五陰身心以為實色恐
不解此誤執法身實是虗空等相故示中道對治
以除妄執先觀虗空無有實體但因色顯若離於
色則無空相所謂一切境界唯心妄起故有此正
令不著於假也雖妄法本無真性不滅故云則一
切境界滅唯一真心無所不遍此正令不著於空
也既空假不著有無雙遣方是如來廣大性智究
竟之義寧以虗空妄相而例哉。
二者聞脩多羅說世間諸法畢竟體空乃至涅槃真
如之法亦畢竟空本來自空離一切相以不知為破
著故即謂真如涅槃之性唯是其空云何對治明真
如法身自體不空具足無量性功德故。
此辨明解脫德也因上云一切眾生本來常住入
於涅槃非可脩相非可作相畢竟無見亦無色相
可取故引經證云世間諸法畢竟體空乃至涅槃
真如之法亦畢竟空此顯世出世法當體真空離
於染淨之相以破凡夫厭生死求涅槃之執恐不
悟此謬執涅槃以為斷空之相故示假觀對治以
顯真如自體如實不空具足無量稱性功德毋使
以斷滅之空而解焉。
三者聞脩多羅說如來之藏無有增減體備一切功
德之法以不解故即謂如來之藏有色心法自相差
別云何對治以唯依真如義說故因生滅染義示現
說差別故。
此辨般若德也一切功德之相即菩提之智用由
上云自體相熏習者從無始來具無漏法備有不
思議業作境界性故引經證云如來藏無有增減
體備一切功德之法明如來藏具足一切功德者
以破凡夫斷滅之見恐不解故執一切妙用境界
謬為色心等相故示空義對治以明真如體中如
實皆空但因生滅染義而說差別如上云對無明
故說大智慧等。
四者聞脩多羅說一切世間生死染法皆依如來藏
而有一切諸法不離真如以不解故謂如來藏自體
具有一切世間生死等法云何對治以如來藏從本
已來唯有過恒沙等諸淨功德不離不斷不異真如
義故以過恒沙等煩惱染法唯是妄有性自本無從
無始世來未曾與如來藏相應故若如來藏體有妄
法而使證會永息妄者無有是處。
此辨凡夫妄法本自空寂也由上云一切妄念不
離本覺又云三界虗偽唯心所作故引經證云一
切世間生死染法皆依如來藏而有一切諸法不
離真如此明妄性無體依真而立以破凡夫離染
求淨之執恐不解此執如來藏實有生死染法故
示如實空義以為對治明如來藏滿足淨法等同
一味畢竟常住不異真如則諸染法與如來藏本
不相應寧執生死染法即如來藏耶。
<pb n="302"/>
五者聞脩多羅說依如來藏故有生死依如來藏故
得涅槃以不解故謂眾生有始以見始故復謂如來
所得涅槃有其終盡還作眾生云何對治以如來藏
無前際故無明之相亦無有始若說三界外更有眾
生始起者即是外道經說又如來藏無有後際諸佛
所得涅槃與之相應則無後際故。
此辨明外道所執之法本自無也執生死有始涅
槃有終即外道也由上云心生滅者依如來藏所
謂不生不滅與生滅和合名為阿梨耶識此識有
二種義一者覺義二者不覺義覺義即依如來藏
得涅槃不覺義即依如來藏有生死故引經證云
依如來藏故有生死依如來藏故得涅槃此顯生
死涅槃本來平等以破凡夫斷妄求真之執恐不
解此執如來藏有生死之始涅槃之終故示空義
以為對治顯如來藏無有增減非前際生非後際
滅既無生滅等相豈得執如來藏有生死涅槃也
然此五種對治前三種明不可謬執諸佛所證自
性三德第四種明無凡夫妄法第五種遣除外道
之見總明凡法聖法正見邪見皆如來藏本無起
滅由眾生我執不忘故有凡聖正邪之別若我見
空寂則生死涅槃本自平等諸佛外道元無二相
故圓覺云有性無性齊成佛道菩薩外道所成就
法同是菩提。
法我見者依二乘鈍根故如來但為說人無我以說
不究竟見有五陰生滅之法怖畏生死妄取涅槃云
何對治以五陰法自性不生則無有滅本來涅槃故。
因上熏習文中厭生死苦樂求涅槃恐不解此故
此標出以令對治且二乘人但聞如來說人無我
未聞說法無我由彼不能了達法空真如故實見
有五陰身心怖畏生死妄取涅槃不知伏我愛根
為涅槃相別憎生死名不解脫故示法空真如以
為對治以令覺五陰當體真空元無生滅本來自
性涅槃故。
復次究竟離妄執者當知染法淨法皆悉相待無有
自相可說是故一切法從本已來非色非心非智非
識非有非無畢竟不可說相而有言說者當知如來
善巧方便假以言說引導眾生其旨趣者皆為離念
歸於真如以念一切法令心生滅不入實智故。
上雖明對治但據病狀隨病設藥對空說有對有
談空以淨除染以智遣識不名究竟此顯染淨之
法皆無自相故心色皆非智識俱遣有無雙泯離
名字言說等相始為究竟而有言說者下正釋疑
也恐謂既無言說等相何得如來以種種因緣譬
喻言辭廣說諸法不知皆是如來方便導引眾生
以除妄念令歸真如無使於一切法中令心生滅
不入真如實智故其實真如性中離名字言說等
相畢竟無能說所說能念所念也。
上立義分中一者法二者義法即眾生心以此心
攝世出世間法也義復有三一者體大二者相大
三者用大雖立法義總顯所乘之心也復立能乘
之人故曰一切諸佛本所乘故一切菩薩皆乘此
法到如來地故所以解釋分中立定三科以釋此
意從顯示正義以一心法開真如生滅二門至明
染熏習有斷淨法不斷止總釋一者法也從明體
相用熏習至對治邪執止以解二者義也後文分
別發趣道相正釋一切諸佛本所乘故一切菩薩
皆乘此法到如來地故則知前後文旨互相釋成
絕無漏落覧者于此不可不深識之。
分別發趣道相者謂一切諸佛所證之道一切菩薩
發心脩行趣向義故略說發心有三種云何為三一
者信成就發心二者解行發心三者證發心。
此釋前標文中三者分別發趣道相正明因緣分
中三者為令善根成熟眾生於摩訶衍法堪任不
<pb n="303"/>
退信故四者為令善根微少眾生脩習信心故欲
明菩薩發心趣向佛所證道種類不同故名分別
發心與行各有分位故云相也諸佛所證之道即
謂一切諸佛本所乘故一切菩薩發心趣向即謂
一切菩薩皆乘此法到如來地故一信成就發心
者即十信行滿發心進入十住位也二解行發心
者即十住位中能解法空順行十度發心趣入迴
向也三證發心者即從初地至十地也前二相似
發心後一真寔發心故名證也。
信成就發心者依何等人脩何等行得信成就堪能
發心所謂依不定聚眾生有熏習善根力故信業果
報能起十善厭生死苦欲求無上菩提得值諸佛親
承供養脩行信心經一萬劫信心成就故諸佛菩薩
教令發心或以大悲故能自發心或因正法欲滅以
護法因緣故能自發心如是信心成就得發心者入
正定聚畢竟不退名住如來種中正因相應。
此明信位已前必依何等人脩何等法始得十信
圓滿堪能發心所謂依不定聚眾生者正明所依
人也不定聚者以其未入信位欲求大果而心未
決或進或退也有熏習下正明脩何等法也此眾
生雖未入正定聚猶有聞慧而熏及本覺內熏并
依多劫善根之力故能深信業果行諸善法即脩
福也復厭生死苦因欲求無上道果即脩慧也由
福慧雙脩故值諸佛供養脩行信心信位有十謂
信進念定慧施戒護捨願也然使十信成就必脩
行一萬劫始得圓滿如本業經云是信相菩薩脩
十千劫行十戒法當出十信心入初住位由十信
圓滿諸佛菩薩教令發心以趣住行向位菩薩發
心不為自求或以大悲拔眾生苦故能自發心或
為諸佛慧命使不斷絕以護法因緣而自發心此
二種發心即上求佛道下利眾生也既能如是發
大乘心故入正定趣中畢竟不墮二乘境界唯住
如來種中正因相應正定聚者以不受諸受能聚
無漏淨法也又此位中正與如來種中陰信冥通
故名正因。
若有眾生善根微少久遠已來煩惱深厚雖值於佛
亦得供養然起人天種子或起二乘種子設有求大
乘者根則不定若進若退或有供養諸佛未經一萬
劫於中遇緣亦有發心所謂見佛色相而發其心或
因供養眾僧而發其心或因一乘之人教令發心或
學他發心如是等發心悉皆不定遇惡因緣或便退
失墮二乘地。
已上明善根成熟眾生竟此正釋善根微少眾生
也然此微少善根眾生由無量劫煩惱業重少脩
福德雖值諸佛供養於一乘種子未能深入若退
若失故起人天二乘種子總在脩行未經一萬劫
善根未深之故其中或過因緣亦能發心無非依
事依人自悲智願未起故墮二乘地也然使此等
善根微少者不至墮失脩行信心皆在下文脩習
信心分中明。
復次信成就發心者發何等心略說三種云何為三
一者直心正念真如法故二者深心樂集一切諸善
行故三者大悲心欲拔一切眾生苦故。
上雖明信成就發心未明發何等心至此顯明以
盡其義真如法者即菩提涅槃元清淨體乃自利
萬行之本利他悲願之源以如是義故先正念真
如直心者即不落有無唯以中道正念直入真如
三昧以此三昧始能冥合真如之理也既悟毗盧
法界須修普賢行門故又發深心樂集一切諸善
行故然無量功德無量莊嚴必以深心歷三阿僧
祇唯進無退方能積集也既理事圓融自利已畢
當興同體之悲以覺有情故又發大悲心行無緣
慈使一切有情離一切苦得究竟樂也然真如性
<pb n="304"/>
體備具相用既以直心正念真如之體即稱真如
自相以起深心樂集一切諸善行故復稱真如之
用興大悲心普利有情固知自利利他不出真如
體相用也此三種心初一心名離相行即如實空
義次二心名隨相行即如實不空義若但知初心
只悟法身真理而報化二身不得圓滿若只明次
二心皆屬有為功行必圓悟三心則三身圓證不
然單空偏有終落小乘斷空凡夫有為境界也。
問曰上說法界一相佛體無二何故不唯念真如復
假求學諸善之行答曰譬如大摩尼寶體性明淨而
有鑛穢之垢若人雖念寶性不以方便種種磨治終
無得淨如是眾生真如之法體性空淨而有無量煩
惱垢染若人雖念真如不以方便種種熏脩亦無得
淨以垢無量遍一切法故脩一切善行以為對治若
人脩行一切善法自然歸順真如法故。
此問答中正明不廢脩證返顯前三心中後二心
畢竟不能無也所謂染污即不得脩證亦不無其
中旨趣以脩諸善行外違染法內順真如故法喻
自明如文可解。
略說方便有四種云何為四一者行根本方便謂觀
一切法自性無生離於妄見不住生死觀一切法因
緣和合業果不失起於大悲脩諸福德攝化眾生不
住涅槃以隨順法性無住故。
因上明必以方便熏習始能除染順真以成淨用
故此顯示方便而有四種一名行根本者謂以即
悲之智為自利之本故觀諸法無生離妄想見不
住生死復以即智之悲為利他之本故觀諸法不
失攝化有情不住涅槃由觀生死涅槃皆如空華
非作故無本性無故故謂順真如法性無所住故
然此一行攝下三法即悲之智不住生死攝下第
二第三自利行也即智之悲不住涅槃攝下第四
利他方便以是之故故名行根本。
二者能止方便謂慚愧悔過能止一切惡法不令增
長以隨順法性離諸過故。
上明行根本方便即一切法觀乃假觀義也此明
止方便即空觀義也眾生使惡法增長皆由不顧
自法輕拒賢善崇重暴惡此止方便故先慚愧悔
過慚者依自法力崇重賢善愧者依世間力輕拒
暴惡既以此慚愧善心所法則令惡行止息惡行
既息性淨離過故謂隨順法性離諸惡行上方便
中不住生死涅槃顯不同小乘厭生死趣涅槃也
此止方便明不同凡夫增長惡業也既超凡小是
為菩薩發心方便。
三者發起善根增長方便謂勤供養禮拜三寶讚嘆
隨喜勸請諸佛以愛敬三寶淳厚心故信得增長乃
能志求無上之道又因佛法僧力所護故能消業障
善根不退以隨順法性離癡障故。
上二種方便即稱真如空義與不空義內因熏習
之方便此明三寶護持使善根增長即乘真如外
緣熏習方便也然使善根增長必須承事三寶廣
脩十種行願深心唯進乃能志求無上菩提既承
佛法僧力增長善根復仗三寶護念之慈消惡業
障使善根成熟善根既熟真得所如故謂隨順法
性離癡障過。
四者大願平等方便所謂發願盡於未來化度一切
眾生使無有餘皆令究竟無餘涅槃以隨順法性無
斷絕故法性廣大遍一切眾生平等無二不念彼此
究竟寂滅故。
已上三種方便皆明自利此正顯利他也以同體
大悲之願使現在未來十類眾生超生死苦得涅
槃樂由慧命相續法性寂常故謂隨順法性無有
斷絕法性廣大下總釋四種隨順法性之義由法
性平等無有彼此故能自利利他皆至無餘涅槃
<pb n="305"/>
此四種方便皆屬前三心所攝前二種方便乃直
心所攝第三方便乃深心所攝第四方便乃大悲
心所攝以顯即心名行即行名心事理圓脩福慧
兩足也。
菩薩發是心故則得少分見於法身以見法身故隨
其願力能現八種利益眾生所謂從兜率天退入胎
住胎出胎出家成道轉法輪入於涅槃然是菩薩未
名法身以其過去無量世來有漏之業未能決斷隨
其所生與微苦相應亦非業繫以有大願自在力故。
此總承三種心四方便而顯功効也既發三心復
成四行則分別二執漸不現行故能少見法身隨
其願力即現八種殊特之相利益眾生然是菩薩
下正明少見法身之意謂不名法身者以十信將
圓十行方脩分別二執將伏俱生二執猶能現行
故與法身真理甚相懸遠雖隨現八種利生之相
猶與變易微苦相應然非分段業繫苦者以有大
願自在力故此中謂不名法身者顯不同地上聖
位也非業繫苦者明不同凡夫境界也。
如脩多羅中或說有退墮惡趣者非其實退但為初
學菩薩未入正位而懈怠者恐怖令彼勇猛故又是
菩薩一發心後遠離怯弱畢竟不畏墮二乘地若聞
無量無邊阿僧祇劫勤苦難行乃得涅槃亦不怯弱
以信知一切法從本已來自涅槃故。
如脩多羅下疏通權教也又是菩薩下顯不退故
也不退有二一者信大乘心所以能堪能忍不墮
二乘地故二者信一切法自性涅槃無延無促故
聞無量無邊阿僧祇劫勤行苦行乃得寂滅亦不
怯弱。
解行發心者當知轉勝以是菩薩從初正信已來於
第一阿僧祇劫將欲滿故於真如法中深解現前所
脩離相以知法性體無慳貪故隨順脩行檀波羅蜜
以知法性無染離五欲過故隨順脩行尸波羅蜜以
知法性無苦離瞋惱故隨順脩行羼提波羅蜜以知
法性無身心相離懈怠故隨順脩行毗梨耶波羅蜜
以知法性常定體無亂故墮順脩行禪波羅蜜以知
法性體明離無明故隨順脩行般若波羅蜜。
解者即十住位行者即十行位由解行均資能發
十迴向心也此三賢位發心脩行倍增信位故云
轉勝此菩薩從初正信至四加行欲滿第一阿僧
祇劫如真如法中深解法空觀智隨順脩習離相
之行以順真如以知法性下正明深解法空隨順
脩習離相淨行之旨此賢位菩薩但能解法性體
空未獲冥證故名隨順脩習雖未冥證猶稱性脩
不同信位悉屬有為故六度皆名到彼岸也。
證發心者從淨心地乃至菩薩究竟地證何境界所
謂真如以依轉識說為境界而此證者無有境界唯
真如智名為法身是菩薩於一念頃能至十方無餘
世界供養諸佛請轉法輪唯為開導利益眾生不依
文存或示超地速成正覺以為怯弱眾生故或說我
於無量阿僧祇劫當成佛道以為懈慢眾生故能示
如是無數方便不可思議而實菩薩種性根等發心
則等所證亦等無有超過之法以一切菩薩皆經三
阿僧祇劫故但隨眾生世界不同所見所聞根欲性
異故示所行亦有差別。
初地初心已斷我法分別二執覺通如來盡佛境
界乃真見道即發菩提心脩十波羅蜜斷十種障
方進等覺既以地地斷障分證十種真如而又名
境界者以依轉識斷住地無明故由惑障盡智境
顯現故說境界而能證者無有境界唯以智性即
法身故如前云色性即智故色體無形說名智身
智性即色故說名法身遍一切處此據地中自證
之理而言也是菩薩下顯地中利他之用然初地
菩薩能現百意生身入百佛剎供養百佛二地三
<pb n="306"/>
地倍倍增勝且地地行相不出上求佛道下利有
情故云於一念頃能至無餘世界供養諸佛請轉
法輪利益眾生眾生根行雖種種差別總括而言
不過怯弱懈怠二種故菩薩示速成正覺以悟怯
弱眾生或示多劫脩因當成佛道以利懈怠眾生
如是方便無非應機說法其實無有延促之相以
一切菩薩根性發心所證皆等無有超過之法以
其菩薩皆歷三阿僧祇經五十五位菩提之路始
能究竟妙覺果海也。問三種發心皆以理行為
脩何以見其位次淺深耶答如信發心文中但念
真如之理樂集一切諸善之行猶未隨順真如而
脩諸行至解行發心始能隨順真如脩諸法行雖
順真而脩尚未冥證真如以一行而為諸行也至
證發心始能證此真如於一念頃廣行萬行固知
三種發心雖以理行為脩其中次第淺深自不無
也。
又是菩薩發心相者有三種心微細之相云何為三
一者真心無分別故二者方便心自然遍行利益眾
生故三者業識心微細起滅故。
上雖明證發心所證境界未明發心之相故此列
出以盡地中心行耳菩薩入初地時親證真如則
分別二執已永斷盡故名真心即實智也地上菩
薩全以利他為行雖廣度有情皆以無作妙力自
然遍行故名方便心即權智也雖自利利他人我
相空生相無明猶未盡伏故攝論云法身菩薩俱
生我執漸伏漸斷俱生法執猶且現行此業識即
俱生法執以此業識最下品故不障因故任運起
故體微細故唯有覆故所以在十地中微細起滅
也。
又是菩薩功德成滿於色究竟處示一切世間最高
大身謂以一念相應慧無明頓盡名一切種智自然
而有不思議業能現十方利益眾生。
此正明到等覺後心方斷業識起滅也菩薩至等
覺位時則三阿僧祇已滿自利利他功圓故於色
究竟處現高大身示因窮得果之相即起金剛觀
智斷彼一品生相無明無明既盡業識皆空則智
與理如全證法身故名一切種智即自覺己圓也
復起覺他之智現報化二身以利有情故云自然
而有不思議業能現十方利益眾生最高大身者
色究竟自在天王身量三萬二千踰善那十地菩
薩示為自在天王身量倍增故云最高大準仁王
經說十信鐵輪王王一閻浮提十住銅輪王王二
天下十行銀輪王王三天下十迴同金輪王王四
天下初地閻浮王二地忉利王三地夜摩王四地
兜率王五地化樂王六地他化王七地初禪王八
地二禪王九地三禪王十地菩薩四禪王如來法
界王王無量佛土然最後身菩薩示於彼天成佛
之相即轉第十地菩薩身以為佛身。問轉十地
身為佛身云何必於色究竟處耶答以示離欲之
相不居欲界不落虗無之境不住無色界雖居色
界而竟居其頂者以顯色即是空唯以知性即法
身故。
問曰虗空無邊故世界無邊世界無邊故眾生無邊
眾生無邊故心行差別亦復無邊如是境界不可分
齊難知難解若無明斷無有心想云何能了名一切
種智答曰一切境界本來一心離於想念以眾生妄
見境界故心有分齊以妄起想念不稱法性故不能
了諸佛如來離於見相無所不遍心真實故即是諸
法之性自體顯照一切妄法有大智用無量方便隨
諸眾生所應得解皆能開示種種法義是故得名一
切種智。
設此問答以辨能被教主也意謂微塵剎土眾生
心量無量無邊云何以無心想者而能了知名為
<pb n="307"/>
一切種智不知有想念者不稱法性不能明了由
無想者以順真故無所不遍始能了知如前云若
得無念者則知心念生住異滅以一切世界眾生
皆是本覺體上所現影相以體照相有何難了而
不知也故云自體顯照一切妄法等故上文中辨
報化之用則在眾生心中今辨眾生妄法則在諸
佛心上良以心源無二故得然也。
又問曰若諸佛有自然業能現一切處利益眾生者
一切眾生若見其身若覩神變若聞其說無不得利
云何世間多不能見答曰諸佛如來法身平等遍一
切處無有作意故說自然但依眾生心現眾生心者
猶如於鏡鏡若有垢色相不現如是眾生心若有垢
法身不現故。
此問答中辨明所被眾生也諸佛法身平等示現
由眾生心垢不除自相隱蔽故不能見所謂眾生
心水淨菩提影現中若池貯濁流無由見月然非
月不現也此二問答中曲盡其妙而學佛者不可
不深思之。
此解釋分文分三科義實一揆總令眾生先見自
性不屬迷悟本無凡聖脩證因果等事次明一心
隨染淨緣能現十界因緣差別之相故顯示正義
文中開真如生滅二門立真如門正顯自性本真
非染非淨非智非識十界齊空三身俱泯即如楞
嚴欲明脩證位次之別先示妙性圓明離諸名相
本來無有世界眾生立生滅門正示八識心體能
現凡聖故開覺與不覺二義以盡凡聖差別之因
列此二義者直令一切眾生的知不覺之源始能
覺除以進妙覺果海也亦如楞嚴云汝今欲脩真
三摩地直詣如來大涅槃者先當識此眾生世界
二顛倒因顛倒不生斯則如來真三摩地故生滅
門中三次以生滅對顯非無意也且初明生者由
不覺故而有其念遂生三細六麤之相明滅者由
覺心體本無念相遂列相似隨分究竟之覺雖明
生滅覺與不覺之相猶未究其生滅之源以何為
因依何而轉次又明生滅因緣以盡其意生因緣
者雖三細以無明為因六麤以境界為緣必以八
識為之依止六七二識以為樞紐故云依心意意
識轉正見法本不生由心生也滅因緣者雖滅無
明三細之因境界六麤之緣而能使無明境界因
緣滅者由內依真如熏習為因外仗諸佛菩薩開
導為緣然三細六麤雖以八識為依若無六七二
識執我執法則諸相本空八識當體即如來藏也
故此論以三細六麤之生皆屬於意意識及滅六
種染心無非滅意意識亦見法本不滅由心而滅
也雖明生滅因緣若生無熏習惑起即滅則何有
六道昇沉輪迴不絕若滅無熏習智現即隱則何
有圓滿果覺五十五位真菩提路次又明染淨熏
習以見生滅之法各無斷絕染熏習者即生因緣
熏習義也淨熏習者即滅因緣熏習義也然染熏
習雖在眾生界內無有斷絕在諸佛法中宛若空
華但淨熏習即因即果皆無盡期正見妄法本空
真性常恒也雖三次互明賢聖位中所斷三細六
麤之相猶未顯示諸位之中作何觀照除去何執
故又明對治邪執以極諸位所斷之蘊也邪執雖
廣不出我法二種故令以我空真如對治我執法
空真如對治法執二執既盡則二種果德于此得
矣然從顯示正義至對治邪執雖明覺義三次但
顯賢聖位中斷惑證真猶未發明諸位所行心行
故又明發趣道相詳開三種發心各各不同所行
玅行一一有異以盡賢聖位中差別心行耳以此
而觀即如華嚴但明賢聖位中發心行相猶未明
及斷惑證真楞嚴唯識雖明斷惑證真亦未明及
發心行相唯此論文不出千言斷惑證真發心起
<pb n="308"/>
行無不備顯而我學大乘者苟能發心斷惑起行
證真未有不涉此論而能入佛法海中也。
已說解釋分次說脩行信心分是中依未入正定聚
眾生故說脩行信心。
此分正釋因緣分中五者消除業障乃至七者為
示專念方便等正接上文未入正定聚未經一萬
劫者而示方便脩習信心使其圓滿入正定也。
何等信心云何脩行略說信心有四種云何為四。
此正明何等信心也然信根本不信三寶終溺於
空信三寶不信根本終滯於有必四種齊信始成
圓悟。
一者信根本所謂樂念真如法故二者信佛有無量
功德常念親近供養恭敬發起善根願求一切智故
三者信法有大利益常念脩行諸波羅蜜故四者信
僧能正脩行自利利他常樂親近諸菩薩眾求學如
實行故。
一切諸佛及諸佛阿耨多羅三藐三菩提法皆以
真如為體故先信根本樂念真如法故以真如理
中本無諸法若了一切法悉皆真故一切法皆同
如故是名深信根本即是信自性內因熏習義也
雖信內因若無諸佛法力以為外緣熏習亦不成
就故信佛有無量功德常念恭敬發起善根成就
一切種智雖善根已發大智已立若不勤行六度
無以成其行願故信法有大利益常念脩行諸波
羅蜜以成菩薩因行雖行願皆成若不廣利有情
猶落小果故信僧能正脩行自利利他常樂親近
求學如實修行以成自利利他之智也然信三寶
必須從始至終無有間斷始無退失故皆名常念
也。問前說善根微少者亦遇佛見僧求法與此
何別答前以未信真如故所見三寶皆不稱實由
是遇緣却成退失今以先信真如欲所信三寶悉
皆如實由是增進使信圓滿也。
脩行有五門能成此信云何為五一者施門二者戒
門三者忍門四者進門五者止觀門。
此正釋云何脩行也信若無行非真信也行若無
信非實行也信行均資始為真實。
云何脩行施門若見一切來求索者所有財物隨力
施與以自捨慳貪令彼歡喜若見厄難恐怖危逼隨
己堪任施與無畏若有眾生來求法者隨己能解方
便為說不應貪求名利恭敬惟念自利利他迴向菩
提故。
施門有三曰財施法施無畏施如文中若見一切
來求索者下明財施也若見厄難恐怖下明無畏
施也若有眾生來求法者下明法施也此三種施
唯成自利利他之行不著施者受者之想故云唯
念自利利他迴向菩提故。
云何脩行戒門所謂不殺不盜不淫不兩舌不惡口
不妄言不綺語遠離貪嫉欺詐謟曲瞋恚邪見若出
家者為折伏煩惱故亦應遠離憒閙常處寂靜脩習
少欲知足頭陀等行乃至小罪心生怖畏慚愧改悔
不得輕於如來所制禁戒當護譏嫌不令眾生妄起
過罪故。
一切戒律不過使三業清淨故戒身不殺盜婬戒
語不兩舌惡口等戒意遠離貪嫉欺詐等三業既
淨戒德自備此明攝律儀戒也若出家者下明攝
善法戒當護譏嫌下明攝眾生戒無非使性業遮
業悉皆清淨不令眾生入不律儀。
云何脩行忍門所謂應忍他人之惱心不懷報亦當
忍於利衰毀譽稱譏苦樂等法故。
忍門雖廣不出忍人忍事二法一忍他人之惱觀
彼我空心不懷報二忍得失之事觀法如幻故見
利樂稱譽等事而不喜對衰毀譏苦等事而不憂
也。
<pb n="309"/>
云何脩行進門所謂於諸善事心不懈退立志堅強
遠離怯弱當念過去久遠已來虗受一切身心大苦
無有利益是故應勤脩諸功德自利利他速離眾苦。
復次若人雖脩行信心以從先世來多有重罪惡業
障故為邪魔諸鬼之所惱亂或為世間事務種種牽
纏或為病苦所惱有如是等眾多障礙是故應當勇
猛精勤晝夜六時禮拜諸佛誠心懺悔勸請隨喜迴
向菩提常不休廢得免諸障善根增長故。
令於善法中勇猛精進者總為遠離身心等苦成
諸功德滿自利利他之行也或有勤脩信心猶不
能成就者以先世罪業之故故示方便以令除滅
禮佛者總明除障方便如人負債依附於王則債
主無如之何誠心懺悔下別明除障方便懺悔以
除惡業因緣勸請以除謗法罪報隨喜以除嫉妬
他勝迴向以除樂著三有四行治盡善根增長也。
云何脩行止觀門所言止者謂止一切境界相隨順
奢摩他觀義故所言觀者謂分別因緣生滅相隨順
毗鉢舍那觀義故云何隨順以此二義漸漸脩習不
相捨離雙現前故。
止者即空義以離一切相了無分別隨順真空之
理故觀者即不空義以即一切法分別觀察隨順
幻色之用故如瑜伽論云即於諸法無所分別當
知名止若於諸法安立理趣世俗妙慧當知名觀
是知依真如門止諸境相無所分別即成根本無
分別智依生滅門分別諸相觀諸理趣即成自然
業用後得智云何下釋明隨順之義然此二門唯
是一心是故雙運方得名為正止正觀若約相而
論止名定觀名慧就寔而言定通止觀慧亦如是
如梁攝論云十波羅蜜通有二體一不散亂為體
謂止定也二不顛倒為體謂觀慧也。
若脩止者住於靜處端坐正意不依氣息不依形色
不依於空不依地水火風乃至不依見聞覺知一切
諸想隨念皆除亦遣除想以一切法本來無想念念
不生念念不滅亦不得隨心外念境界後以心除心
心若馳散即當攝來住於正念是正念者當知唯心
無外境界即復此心亦無自相念念不可得。
已上總明止觀二義此單明隨順脩習止義也然
脩止者必依正俱靜方此止義苟處不靜被境所
牽身心不靜與理相違故居以靜處其身端坐其
心正意端坐謂調身也正意謂調心也不依氣息
下詳明調身之義即不認四大為自身相一切諸
想下釋明調心之義即不取六塵緣影為自心相
且一身之中所造之色不出氣息形色能造之色
不過地水火風勝義之色不越見聞覺知既皆不
依則身相空矣然諸染心依想而立既一切諸想
隨念皆除則心相空矣由身心不空故假觀智既
身心皆空觀智何加故云亦遣除想除想者正是
能除妄想之智也既云亦遣則智相亦空矣身心
智相悉皆離者以其一切法自性本淨無有生滅
諸念故也既了正報身心相空則不起遍計執性
而又令了依報諸法以歸圓成故云亦不得隨心
念外境界境界既空心相亦無故又云以心除心
心若馳散下正明除心之方便夫心馳散良以不
了諸法即心故聚緣內擾趣外奔逸此令攝歸正
念正欲了境唯心苟能即法即心則馳散奔逸皆
合涅槃清淨妙德也即復此心下并唯心亦遣如
唯識論云為遣執心心所外寔有境故說有唯識
若執唯識真寔有者如執外境亦是法執。
若從坐起去來進止有所施作於一切時常念方便
隨順觀察久習淳熟其心得住以心住故漸漸猛利
隨順得入真如三昧深伏煩惱信心增長速成不退
唯除疑惑不信誹謗重罪業障我慢懈怠如是等人
所不能入。
<pb n="310"/>
已上明入定之方便此示出定之儀則以令四威
儀中恒得止義也故教進止去來凡所施作當以
止義觀察以令知住者行者所作所為者當體空
寂無有行止往來之相既入定出定皆得正念從
此猛利得入真如三昧既真如現前則煩惱深伏
信心增長自此不退能趣道相果覺如圓覺云以
淨覺心取靜為行靜慧發生身心客塵從此永滅
唯除下簡別不能入真如三昧者意在返顯欲入
真如三昧必須勇猛精勤晝夜六時禮拜諸佛誠
心懺悔勸請隨喜迴向恒不休廢始能消諸惡障
善根增長也。
復次依是三昧故則知法界一相謂一切諸佛法身
與眾生身平等無二即名一行三昧當知真如是三
昧根本若人脩行漸漸能生無量三昧。
此正釋明上文隨順得入真如三昧之旨真如者
即是一法界大總相法門體也依此三昧則知法
界一相生佛平等既知此已即名一行三昧此真
如一行三昧出生諸佛及諸佛所脩所證之法故
目為根本既入此根本三昧則諸三昧自然具得
如文殊般若經云云何名一行三昧佛言法界一
相繫緣法界是名一行三昧入一行三昧者盡知
恒沙諸佛法界無差別相乃至廣說。
或有眾生無善根力則為諸魔外道鬼神之所惑亂
若於坐中現形恐怖或現端正男女等相當念唯心
境界則滅終不煩惱。
此示三昧中所現妄境也意令微少善根眾生脩
習真如三昧得離業障善護其心出邪慢網故先
顯明魔業之相以令知賊所在方可除滅然一切
外境因心所招若念唯心境則自滅所謂主人若
正客不能便也。
或現天像菩薩像亦作如來像相好具足若說陀羅
尼若說布施持戒忍辱精進禪定智慧或說平等空
無相無願無怨無親無因無果畢竟空寂是真涅槃
或令人知宿命過去之事亦知未來之事得他心智
辯才無礙能令眾生貪著世間名利之事又令使人
數瞋數喜性無常準或多慈愛多睡多病其心懈怠
或卒起精進後便休廢生於不信多疑多慮或捨本
勝行更脩雜業若著世事種種牽纏亦能使人得諸
三昧少分相似皆是外道所得非真三昧或復令人
若一日若二日若三日乃至七日住於定中得自然
香美飲食身心適悅不飢不渴使人愛著或令人食
無分齊乍多乍少顏色變異。
此詳明諸魔外道鬼神之所惑亂等事或現天像
下明魔能現身說法以惑行人也或令人知宿命
下明魔能令行人得益具智以惑亂也能令眾生
貪著下明魔能使行人起惑造業以惱亂也亦能
使人得諸三昧下明魔能令行人得禪定樂以惑
亂也或令人食無分齊下明魔能使行人得身輕
安以惑亂也然所現所說等事乃脩禪者靈悟之
所招引若悟菩提皆為浮想耳。
以是義故行者常應智慧觀察勿令此心墮於邪網
當勤正念不取不著則能遠離是諸業障。
此詳明當念唯心境界則滅之義諸所魔業皆從
愚癡中生故令以智慧觀察則邪網自除若炬破
暗如湯消氷觀察之旨當以正念不取不著既不
取著即名正受正受現前魔業自遠如智度論偈
云若分別境相即是魔羅網不動不分別是名為
法印。問據前所說但是魔境今結文中其所離
者何故言離業障耶答此有二義一則行人內有
業障故外感魔境若內離業障則外無魔事今就
本言故名業障二則若墮邪網則成業障以魔樂
生死起愛見貪著世間名利恭敬由是造業則成
業障今離魔事即是離業障也。
<pb n="311"/>
應知外道所有三昧皆不離見愛我慢之心貪著世
間名利恭敬故真如三昧者不住見相不住得相乃
至出定亦無懈慢所有煩惱漸漸微薄若諸凡夫不
習此三昧法得入如來種性無有是處以脩世間諸
禪三昧多起味著依於我見繫屬三界與外道共若
離善知識所護則起外道見故。
此正簡別邪正三昧使行人決擇而入也外道雖
入三昧不了唯心之理故見心外有法所以不能
離見愛我慢魔業受盡終墮沉淪真如三昧者了
境即心入無所入出無所出故入定時不住定中
所見殊勝之相亦不住定中所得安樂之相乃至
出定猶同住定故無懈慢所以煩惱漸消善行增
長若諸凡夫下勉進行人必以真如三昧而脩習
也以脩世間諸禪定下戒勉行人不遭岐逕而使
終歸正覺也。
復次精勤專心脩學此三昧者現世當得十種利益
云何為十一者常為十方諸佛菩薩之所護念二者
不為諸魔惡鬼所能恐怖三者不為九十五種外道
鬼神之所惑亂四者遠離誹謗甚深之法重罪業障
漸漸微薄五者滅一切疑諸惡覺觀六者於諸如來
境界信得增長七者遠離憂悔於生死中勇猛不怯
八者其心柔和捨於憍慢不為他人所惱九者雖未
得定於一切時一切境界處則能減損煩惱不樂世
間十者若得三昧不為外緣一切音聲之所驚動。
由上明善根微少者不能勤脩真如三昧所以有
諸魔外道之所惑亂故此示出勤脩真如三昧者
當得十種利益能消諸魔惡業等事返令行人必
脩此真如三昧也亦承上文常應智慧觀察等語
然被諸魔恐怖由不能勤脩此真如三昧故不感
諸佛護念所以有誹謗憍慢等罪若能專念真如
勤行脩進則感諸佛護念既諸佛護念則諸魔外
道自不能入也由不為邪見所入故離誹謗甚深
之法既不誹謗大乘之法故惡覺消滅而信得增
長也由信增長之故所以於生死中勇猛不怯捨
於憍慢等心既捨怯弱憍慢等心故能損減煩惱
不著世間由是之故得入三昧不為外緣一切音
聲之所驚動。問既得三昧正受則不受諸受何
以獨指音聲所不能動答此方真教體清淨在音
聞欲取三摩地寔以聞中入故舉聲塵所不能動
以明返聞自性此應機而說非獨言滅聲塵而餘
塵不滅也。
復次若人唯脩於止則心沉沒或起懈怠不樂眾善
遠離大悲是故脩觀。
已上釋因緣分中五者為示方便消惡業障竟此
正明因緣分中六者為示止觀對治凡夫二乘心
過故脩習止義者稱真空理絕諸分別故云沉沒
此猶似二乘取空為證也由沉沒故遂成二失一
懈怠不樂眾善失自利也二遠離大悲失利他也
故下文觀法如幻起大願力遍於十方脩行一切
諸善功德以治自利之失復以無量方便救拔一
切苦惱眾生令得第一涅槃之樂以治利他之失
以是之故兼脩於觀。
脩習觀者當觀一切世間有為之法無得久停須臾
變壞一切心行念念生滅以是故苦應觀過去所念
諸法恍忽如夢應觀現在所念諸法猶如電光應觀
未來所念諸法猶如於雲欻爾而起應觀世間一切
有身悉皆不淨種種穢污無一可樂如是當念一切
眾生從無始時來皆因無明所熏習故令心生滅已
受一切身心大苦現在即有無量逼迫未來所苦亦
無分齊難捨難離而不覺知眾生如是甚為可愍。
此正釋是故脩觀之旨然脩止以除煩惱脩觀以
除所知故在一切法上觀無常苦空以明幻妄稱
相其性真為妙覺明體如圓覺云以淨覺心知覺
<pb n="312"/>
心性及與根塵皆因幻化應觀下詳明一切諸法
須臾變壞之義故開三世觀察如夢如電如雲了
無寔體可得復觀一切根身腥臊交遘膿血雜亂
種種流溢皆無淨相如是觀察總顯內身外境悉
同幻化如是下正推根身種種穢污無一可樂之
因正發起大悲之觀也然諸眾生受於身心等苦
者悉從無始已來一念晦昧色雜妄想想相為身
故招三世因果如惡又聚行人觀諸眾生不自覺
知枉入諸趣甚為可愍故興大悲而救拔其苦惱
也。
作是思惟即應勇猛立大誓願願令我心離分別故
遍於十方脩行一切諸善功德盡其未來以無量方
便救拔一切苦惱眾生令得涅槃第一義樂以起如
是願故於一切時一切處所有眾善隨己堪能不捨
脩學心無懈怠惟除坐時專念於止若餘一切悉當
觀察應作不應作若行若住若臥若起皆應止觀俱
行所謂雖念諸法自性不生而復即念因緣和合善
惡之業苦樂等報不失不壞雖念因緣善惡業報而
亦即念性不可得。
此正承上所觀而成悲願也由觀一切法無常苦
空故立誓願離分別心脩諸一切無漏淨性功德
此即前深心也由觀一切眾生受無量等苦故起
大悲方便令一切有情得涅槃第一義樂此即前
大悲心也如圓覺云變化諸幻而開幻眾由起幻
故便能內發大悲輕安一切菩薩從此起行漸次
增長以起如是願下正明承上悲願而行也由立
深願大悲之故於一切時處所有眾善能堪能任
見諸眾生或順或逆恒順度脫心無懈怠唯除坐
下乃簡別脩習止觀之義然入定時絕諸分別離
諸施作故專念於止當出定時觀法如幻雖了法
如幻不妨當體真空故止觀俱行也所謂下正示
止觀俱行之旨念諸法自性不生即止也而復即
念因緣善惡苦樂等報即觀也念因緣善惡等報
即觀也而亦即念性不可得即止也約非有義以
明止約非無義以明觀此二不二故云即也良以
非有即是非無故能不捨止而修觀非無即是非
有故能不捨觀而脩止其中不唯止觀不二抑亦
心境一如謂以無緣智緣無相境以無相境相無
緣智境智一如唯一寔相方名圓頓止觀真如三
昧也。
若脩止者對治凡夫住著世間能捨二乘怯弱之見
若脩觀者對治二乘不起大悲陋劣心過遠離凡夫
不脩善根以是義故是止觀門共相助成不相捨離
若止觀不具則無能入菩提之道。
已上廣明止觀之義此正明對治凡夫二乘心過
也此止觀二門俱治二過止治二過者正治凡夫
我執貪取世間令彼不著兼治二乘執五陰法見
苦生怖令了法空本自無生觀治二過者正治二
乘陋劣之心令普觀眾生起於大悲兼治凡夫懈
怠之相令觀無常勤脩善行以是下總結二觀也
顯必於二觀雙脩始超凡小方能直入無上覺道。
復次眾生初學是法欲求正信其心怯弱以住於此
娑婆世界自畏不能常值諸佛親承供養懼謂信心
難可成就意欲退者當知如來有勝方便攝護信心
謂以專意念佛因緣隨願得生他方佛土常見於佛
永離惡道如脩多羅說若人專念西方極樂世界阿
彌陀佛所脩善根迴向願求生彼世界即得往生常
見佛故終無有退若觀彼佛真如法身常勤脩習畢
竟得生住正定故。
此正釋因緣分中七者為示專念方便生於佛前
必定不退信心故因上明止觀二義以治凡小心
過恐有不能脩習止觀者故示念佛法門以令信
心不退謂以專意念佛下明中根中品生也若觀
<pb n="313"/>
彼佛真如法身下明上根上品生也此念佛因緣
如母念子子若念母母子因緣不相違遠佛念眾
生眾生念佛自然心開隨願往生得見於佛然往
生之人約有三位一如蓮花未開時信行未滿未
名不退但以處無退緣故稱不退二信位滿足已
去華開見佛入十住位得少見法身住正定位也
三者三賢位滿入初地已去證遍滿法身生無邊
佛土此中畢竟等是後二位以其下品下生者不
能觀佛法身故。
已說脩行信心分次說勸脩利益分如是摩訶衍諸
佛秘藏我已總說若有眾生欲於如來甚深境界得
生正信遠離誹謗入大乘道當持此論思量脩習究
竟能至無上之道。
此正流通分也亦釋因緣分中八者為示利益勸
脩行故如是摩訶衍下牒起正宗之義若有眾生
下正明勸脩以顯利益也。
若人聞是法已不生怯弱當知此人定紹佛種必為
諸佛之所授記假使有人能化三千大千世界滿中
眾生令行十善不如一人於一食頃正思此法過前
功德不可為喻復次若人受持此論觀察脩行若一
日一夜所有功德無量無邊不可得說假令十方一
切諸佛各於無量無邊阿僧祇劫歎其功德亦不能
盡何以故謂法性功德無有盡故此人功德亦復如
是無有邊際其有眾生於此論中毀謗不信所獲罪
報經無量劫受大苦惱是故眾生但應仰信不應毀
謗以深自害亦害他人斷絕一切三寶之種以一切
如來皆依此法得涅槃故一切菩薩因之脩行得入
佛智故。
此明信與不信較量罪福正使眾生受持也以此
法性不可思議若稱此法而脩者故得功德亦不
可思議誹謗此法者亦稱性獲其罪報故無量億
劫受大苦惱如金剛云是經義不可思議果報亦
不可思議是故下戒勉生信遠離誹謗以一切因
人果人皆依此法而得究竟故誹謗者斷絕三寶
之種終無見佛聞法之期也。
當知過去菩薩已依此法得成淨信現在菩薩今依
此法得成淨信未來菩薩當依此法得成淨信是故
眾生應勤脩學。
此正明一切菩薩因之脩行得入佛智之義正勉
眾生依此而脩也如心經云菩提薩埵依般若波
羅蜜多故心無罣礙無有恐怖遠離顛倒夢想究
竟涅槃乃至能除一切苦真寔不虗。
諸佛甚深廣大義我今隨順總持說迴此功德如法
性普利一切眾生界。
此總結一論之意也初句結義次句結文後二句
結造論之本致也又前二句結因緣立義解釋脩
行信心四分後二句結勸脩利益分也總見得解
釋如來根本之義使眾生離一切苦得究竟樂不
求世間名利恭敬故。

大乘起信論捷要卷下（終）

<talk>No. 763-C
 後䟦</talk>

斯論醫一切眾生心要少文而攝多義自諦師翻譯
以來雖經幾解若論提網挈領符文釋義者惟鴈門
師斯解寔捷要焉予辛酉秋問法匡山石生和尚得
是解究其義一一明白不忍釋卷抽資叶眾重刻以
廣其傳冀見聞者了却生滅真如證如來根本庶上
不負馬鳴菩薩一片執心次不負雁門老師一時註
釋之意。後學弟子達元真智䟦

<pb n="314"/>
<article id="n764">起信論續疏</article>

<talk>No. 764-A
 大乘起信論續疏自序</talk>

大雄氏現相人中。雖說無量法門。若統其歸趣。唯
是一心。若滙其流派。則有三宗。曰法相。曰破相。曰
法性而已。言法相者。謂依生滅八識。建五位。開百
法。立三性。分二我。行必資於漸滿。惑必期乎漸斷。
果必立乎三祇。故有六度可修。有無明可克。有菩
提可證。其于教也為漸。此法相之大旨也。言破相
者。謂依寂滅一心。直顯真性。不說法相。一切所有。
唯是妄想。一切法界。唯是絕言。五法三自性俱空。
八識二無我悉遣。訶教勸離。毀相泯心。生心即妄。
不生即佛。無六度可修。無無明可克。無菩提可證。
其于教也無頓。此破相之大旨也。若夫法性者。統
依寂滅一心。而有六粗三細。故開真如門以顯空
諸所有。立生滅門以明實諸所無。雖真如廓爾。而
果報不失。雖惑業紛綸。而法性不動。即性即相。即
空即有。即妄即真。其于教也為頓悟漸修。此法性
之大旨也。故宗法相者。謂真如不變。不許隨緣。但
說萬法皆從識變。而事事俱有。其獘也流而為常。
為執著宗。破相者。謂緣生之法。不入法性。故說三
界唯是一心。而法法皆空。其獘也流而為斷。為莽
蕩宗。法性者。謂真如不變。隨緣而能成一切法。故
無法法俱空之獘。由真如隨緣不變。而能泯一切
法。故無事事俱有之偏。此則空有迭彰。執蕩雙遣。
故知即萬法以顯有者為妙有。離萬法以顯空者
為真空。不即不離以顯中者。即真空以顯妙有。故
雖空而不空。即妙有以顯真空。故雖有而不有。然
前之二宗。雖建立不同。各有妙旨。而馬鳴總以一
心九識統之。若鼎之三足。伊之三點。不縱不橫。不
離不即。實與楞嚴一心三觀之旨。並行不悖。此馬
鳴一論。尤為圓通無礙。獨出無對者也。是論之作。
菩薩有釋。賢首有疏。永明主此論而作宗鏡。故集
宗鏡中互相發明者作續疏。言續疏者。是續賢首
之疏。以顯不外賢首。亦不盡賢首也。其中以有法
立總別三量為一論提綱。智者即量以通論。則不
唯了法性一宗。併可了法相破相二宗也已。

<other>No. 764-B
 大乘起信論主馬鳴菩薩略傳</other>

馬鳴大士者。波羅奈國人也。昔為毗舍利國王。以
其國有一類裸人。如馬裸露。王遂運神通。分身為
蠶以衣之。後生中印土。馬人感戀悲鳴。故號馬鳴。
亦名功勝。以有作無作諸功德。最為殊勝。故名焉。
時十一祖富那夜奢尊者至其國。有一長者來趣
法會。祖謂眾曰。汝等識此來者耶。佛記聖者馬鳴
紹吾法者也。於是馬鳴致禮。問曰。我欲識佛。何者
即是。祖曰。汝欲識佛。不識者是。彼曰。佛既不識。焉
知是乎。祖曰。既不識佛。焉知不是。曰。此是鋸義。祖
曰。彼是木義。祖問鋸義者何。曰。與師平出。鳴却問
木義者何。祖曰。汝被我解。馬鳴豁然省悟。遂求剃
度。祖謂眾曰。如來懸記滅度後六百年。馬鳴當於
波羅奈國摧伏外道。度人無量。遂得付法。後於華
氏國轉妙法輪。顯諸神力。降伏魔事。時有外道索
師論義。集王大臣及四眾。俱會論場。師曰。汝義以
何為宗。曰。凡有言說。我皆能破。師乃指國王曰。當
今國王康寧。大王長壽。請汝破之。外道屈服。後造
甘蔗論十萬偈。復集百部大乘經義以造斯論。可
謂于羣藥中。但取阿陀之妙。向眾寶內。唯探如意
之珠。舉一蔽諸。以本攝末矣。
<pb n="315"/>
大乘起信論主馬鳴大士略傳（終）（詳在大士本傳）

<other>No. 764</other>
<sarticle>大乘起信論續疏卷上</sarticle>

馬鳴菩薩　造
梁三藏法師　譯
月氏國婆首那王子譯語沙門智
明雜華林釋　通潤　述疏
大乘二字。是指無名無相不滅不生靈明絕待之
心體言也。以此心周遍含容。故曰大。運載一切。故
曰乘。若據文論義。大以法言。以此法具有體。相。用。
三大故。乘以人言。以此法是諸佛菩薩所乘故。若
據義論文。則大乘二字。人法皆通。如有人發大心。
修大因。證大果。此人則為大乘人。此法則名大乘
法。由所乘之法大。故能乘之人亦稱大也。起信者。
謂此大乘法。一切眾生平等具足。由無信力。故不
肯乘。道亦不載。所以長淪苦海。沒溺邪河。今論中
發明此義。欲人起正信而乘此大法也。上四字是
所詮。論是能詮。謂審明二本詳定指歸。令初心人
易信易入。故曰論也。問云。初心學人。信此大乘。有
何勝力。答。若正解圓明。決定信入。有超劫之功。獲
成聖之力。雖居生死。常入涅槃。恒處塵勞。不離淨
界。現具肉眼而開慧眼之光明。匪易凡心。便同佛
心之知見。如太子具真王之相。迦陵超眾鳥之音。
將師子筋為琴絃。餘音斷響。以善見藥而治病。眾
患潛消。若那羅箭之功。勢穿銕鼓。似金剛鎚之力。
擬碎金山。則煩惱塵勞。不待斷而自滅。菩提妙果。
勿假修而自成。乃至等冤親。和諍論。齊凡聖。泯自
他。一去來。印同異。融延促。混中邊。世出世法。不可
說不可說之力。無能過者。佛藏經云。譬如有人。嚼
須彌山。飛行虗空。石筏渡海。負四天下。及須彌山。
蚊脚為梯。登至梵宮。劫盡燒時。一唾劫火頓滅。一
吹世界頓成。以藕⿰糸系懸須彌山手接四天下雨。雖
則如是。亦未為難。如來所說無相無為無生無滅
一味大乘平等法相。令人信解。是則為難。以發此
心者。能翻一切塵勞門。成八萬四千三昧門故。乃
至云。此心是大中大。上中上。圓中圓。滿中滿。真中
真。實中實。不可思議中不可思議。纔肯信入。如師
子奮迅。威猛最雄。象王蹴蹋。勢力無等。故欲入此
門者。非信力不能。是故此論標大乘起信也。
歸命盡十方。最勝業徧知。色無礙自在。救世大悲者。
及彼身體相。法性真如海。無量功德藏。如實修行等。
為欲令眾生。除疑捨邪執。起大乘正信。佛種不斷故。
將欲造論。故先致敬三寶。陳造論之由。首四句。皈
命佛寶。即報化佛也。眾聖不能及。故曰最。能超一
切聖。故曰勝。業。謂三輪業用。即不思議業也。遍知。
是意業最勝。色無礙自在。是身業最勝。救世。是口
業最勝。如來無意。以眾生之意為意。故能遍知。如
來無身。以眾生之身為身。故得色無礙自在。如來
無語。隨眾生根器說法而有語。故能救世。此最勝
三業。皆是如來同體大悲所成。悉隨眾生心之所
現。故總曰大悲也。者字結德屬人。及彼下二句。歸
命法寶。及彼者。牒指報化二佛也。身體相者。蓋指
報化二身之體相為法身。即以法身為法寶。所謂
法性身。真如體也。法性者。即諸法自性。真如者。不
妄不變之稱。由深廣無涯。故以海喻。佛之所以為
佛。僧之所以為僧。皆藉此法。故下文云。一切諸佛
本所乘故。一切菩薩皆乘此法到如來地故。無量
二句。是歸命僧寶。謂法性海中。具足無量功德。入
初地時。得證此性。從性起修。行如實行。名如寶修
行。等者。等諸地也。以三賢位依法熏習。未證法身。
不名如實故。有以無量功德藏一句屬上文者。若
<pb n="316"/>
據後譯云。無邊德藏僧。勤求正覺者。則屬下句為
順。為欲下。出造論之由。由眾生不信真如是一法
界大總相法門體。而妄生異計。又不知如來藏是
善不善因。而橫起邪思。故論中先示正義者。令其
除疑也。對治邪執者。令其捨執也。分別發趣道相
者。令其起信根而乘大法也。有正信。乘大法。方能
紹隆三寶慧命不絕故。
論曰。有法。能起摩訶衍信根。是故應說。
此一論綱宗也。有法者。即本有法。若據下文。雙含
二義。一是體本法。即一體摩訶衍法。常恒不變。不
假修成。屬真如門。二是自本法。即自體自相自用
摩訶衍法。迷覺覺迷。悉由熏習。屬阿賴耶。由諸眾
生。既不知真如為清淨覺。又不知黎耶為迷悟關。
妄起邪執別生異端。故論主先標有法二字為宗
本。次將有法於立義分中總立量云。眾生心是有
法。顯示摩訶衍義是宗。因云。真如生滅互相攝故。
同喻如金莊嚴具。又于真如門別立量云。真如是
有法。即是一法界大總相法門體是宗。因云。不生
不滅故。同喻如虗空。又於生滅門別立量云。阿黎
耶識是有法。不生不滅與生滅和合是宗。因云非
一非異故。同喻如微塵瓦器。立此總別三比量為
一論之綱。要人先向己躬下頓悟真如。次于生滅
門中漸修漸證故。摩訶衍。此翻大乘。以是二門。皆
是大根器人所修法故。信者。即五根之一也。信有
三種。一信實有。謂于諸法實事理中。深信忍故。二
信有德。謂于三寶真淨德中。深信樂故。三信有能。
謂于一切世出世善法。深信有力。能得能成。起希
望故。有此信根。方能得入。昔嚴陽尊者問趙州云。
一物不將來時如何。州云。放下著。陽曰。一物不將
來。放下箇甚麼。州云。恁麼則擔取去。陽大悟。此從
真如有法上起信根者。羅山問岩頭云。起滅不停
時如何。頭曰。咄。是誰起滅。羅山大悟。此從黎耶有
法上起信根者。故宗鏡云。佛祖正宗。則真唯識。纔
有信處。皆可為人。如華嚴經以信為手。如人有手。
至於寶所。隨意採取。若當無手。空無所獲。如是入
佛法者。有信心手。隨意採取道法之寶。若無信心。
空無所得。有此利益。故造此論。
說有五分。云何為五。一者因緣分。二者立義分。三者
解釋分。四者修行信心分。五者勸修利益分。
因緣分。出造論之所由。立義分。立此論之大義。解
釋分。析立義之隱微。修行信心分。為信未滿者。修
習信心故。勸修利益分。勸人進修必獲利益故。若
當例經之三分。初一是序分。次三是正宗分。後一
是流通分也。
初說因緣分。問曰。有何因緣而造此論。答曰。是因緣
有八種。云何為八。一者因緣總相。所謂為令眾生離
一切苦。得究竟樂。非求世間名利恭敬故。
造論因緣。有總有別。言總者。統言造論之所由。別
者。別顯此論之所為。苦有三苦。八苦。及二死苦。樂
有人天。二乘。及寂滅樂。今言離一切苦。是離分段
變易二死苦也。今言得究竟樂。是得無上菩提及
大涅槃樂也。
二者為欲解釋如來根本之義。令諸眾生正解不謬
故。
根本有二。一真如。是菩提涅槃根本。二無明。是三
細六麤根本。今但言如來根本者。欲人向無明根
本邊入如來根本故。下文云。其旨趣者。無非離念
歸于真如是也。正解。即勝解。于決定境。印持為性。
不可引轉為業。五別境之一也。有正信可起正解。
故前云正信。而此復言正解也。有此正解。則見理
不謬。亦能正人之謬。故此當下文顯示正義。對治
邪執也。
三者為令善根成熟眾生。于摩訶衍法。堪任不退信
<pb n="317"/>
故。
成熟者。謂熟處已生。生處已熟。堪任者。謂擔當此
事。永無退失。故下文云。所謂依不定聚眾生。有熏
習善根力故。信業果報。能起十善。厭生死苦。欲求
無上菩提。修行信心。經一萬劫。信心成就。入正定
聚。畢竟不退。即住如來種中。名信成就。此當分別
發趣道相也。
四者為令善根微少眾生。修習信心故。
信心雖發。而現惑未除。心志不定。日用尋常為惑
所轉。未能純一。故云善根微少。信未滿足。未能擔
荷大法。故令修習信心。下文云。若有眾生善根微
少。久遠已來。煩惱深厚。雖值于佛。或起人天二乘
種子。設求大乘。根則不定。遇惡因緣。即便退失。墮
二乘地。故說修行信心分。
五者為示方便。消惡業障。善護其心。遠離癡慢。出邪
網故。
雖發信心。而為惡業所障。魔鬼所侵。若不能守護
即受群邪。未得謂得。自生癡慢。故示方便。令護持
信心不退失故。故下文云。若人雖修行信心。以有
重障。或為魔鬼病苦所惱。或為世務牽纏。應當勇
猛精進。禮佛。懺悔。勸請。隨喜。迴向菩提。常不休息。
得免諸障。善根增長。故曰為示方便。善護其心。或
修三昧。為彼諸魔現形惑亂。當令觀察。勿墮邪網。
故曰遠離癡慢出邪網也。此當下品修。
六者為示修習止觀。對治凡夫二乘心過故。
信心雖發。若無止觀對治。則墮凡夫及二乘地。故
令修習止觀。下文云。若修止者。對治凡夫住著世
間。能捨二乘怯弱之見。若修觀者。對治二乘不起
大悲狹劣心過。遠離凡夫不修善根。此當中品修。
七者為示專念方便。生于佛前。必定不退信心故。
此以專心念佛攝護信心。令不退失也。下文云。眾
生初學是法。欲求正信。其心怯弱。自謂不能值佛。
親承供養。懼謂信心難可成就。意欲退者。謂以念
佛因緣。隨順得生他方佛土。以常攝護信心。終無
有退。此當上品修。已上三種。皆是修習信心方便。
八者為示利益勸修行故。有如是等因緣。所以造論。
由勸修䇿發。成前諸行故。此當勸修利益分。有如
下。結前八種為造論之由也。
門曰。修多羅中具有此法。何須重說答曰。修多羅中
雖有此法。以眾生根行不等。受解緣別。所謂如來在
世。眾生利根。能說之人。色心業勝。圓音一演。異類等
解。則不須論。若如來滅後。或有眾生能以自力廣聞
而取解者。或有眾生亦能以自力少聞而多解者。或
有眾生無自心力。因于廣論而得解者。自有眾生復
以廣論文多為煩。心樂總持。少文而攝多義能取解
者。如是此論。為欲總攝如來廣大深法無邊義故。應
說此論。已說因緣分。
此設難通妨也。難曰。如上所說八種因緣。如來契
經。皆已道過。何故復造斯論。答。由諸眾生根器心
行。利鈍不同。故領受解會。或經或論。其緣亦別。若
如來在世。師勝資強。故圓音一演。即異類眾生。一
觸耳根。隨機解悟。當爾之時。既有契經。又何須論。
若夫如來滅後。說者既無圓音。聽者不能等解。若
此契經。不立大義。不加詳釋。恐中下之機。終無解
入。所以契經之後復有論文。是則經有經功。論有
論益。隨時設教。各有所宜。非無謂也。言自力廣聞
而取解者。是自有識見。復樂廣尋經義。採取多聞。
以資性識者。自力少聞而多解者。亦是自有心力。
欲略尋經義。即知其要者。無自心力因廣論得解
者。是水母元無眼。求食須賴鰕者。復以廣論為繁。
樂總持者。是畏繁好簡。欲得一而得一切者。如是
下。正顯此論正為最後一等機設也。言廣大法者。
是暗指真如。深法者。是暗指黎耶。無邊義者。是暗
<pb n="318"/>
指二門之義。下文云。一者法。二者義是也。已說因
緣分結也。
次說立義分。摩訶衍者。總說有二種。云何為二。一者
法。二者義。
此即將前有法以立摩訶衍義。法謂軌則。指一心
言。以一心為萬形軌則故。義謂宗趣。指三大言。以
一心法具有三大為宗趣故。所謂能立門也。昔南
陽忠國師與紫璘供奉論義。奉曰。請師立義。某甲
破。師曰。立義竟。奉曰。是甚麼義。師曰。果然不見。非
公境界。故知未開口時。立義已竟。纔說有法。已是
葛藤徧地。況復刀刀。秖為婆心不覺多口。
所言法者。謂眾生心。是心則攝一切世間出世間法。
法身流轉于六道。名曰眾生。故以眾生心為有法
也。是心則攝一切世間出世間法者。此釋心之所
以名法也。心之一字。是包真妄言。謂此心能總攝
一切真如門清淨法。又總攝一切生滅門中染汙
法。由包真包妄。故總攝二門。大經云。心如工畫師。
畫出諸形像。五蘊悉從生。無法而不造。古德云。百
千法門。同歸方寸。河沙性德。總在心原。是故一心
能攝萬法也。宗鏡問云。諸佛方便教門。皆依眾生
根起。根既不等。法乃塵沙。何故唯立一心以為宗
旨。答。此一心法。理事圓備。是大悲父。般若母。法寶
藏。萬行原。以一切法界諸佛菩薩緣覺聲聞。及一
切眾生。皆同此心。諸佛已覺。眾生不知。今為未知
者方便直指。以本具故。以應得故。是以若了自心。
頓成佛慧。可謂合百川為一水。摶眾香為一丸。融
鐶釧為一金。變酥酪為一味。故經云。若不了自心。
云何知佛慧。是以向外別求。從他妄學者。喻如鑽
氷覓火。壓沙出油。欲求濟用。徒勞功力。若能諦了
自心。不妄外求者。如從木出火。從麻出油。不壞正
因。速得成辦。故立一心以為宗旨。
依於此心。顯示摩訶衍義。何以故。是心真如相。即示
摩訶衍體故。是心生滅因緣相。能示摩訶衍自體相
用故。
此明依一心法建立二種摩訶衍門也。難云。眾生
心法。既包真妄。通染淨。大乘是諸佛菩薩所乘真
淨法。豈諸佛菩薩所乘者亦通染妄耶。答。大乘雖
是真淨。要在眾生妄染中顯。以眾生心法。具有染
淨二分故。今立眾生心中一分常恒不變者。名真
如相。此真如者。即是大乘清淨法體。又立眾生心
中一分染淨因緣熏習者。名生滅相。此生滅者。復
能顯示自體。自相。自用故。故知大乘法本非妄染。
今隨妄染熏習。故即妄染以顯示也。問。何故真如
門中云即示。生滅門中云能示。答。言即示者。以真
如相全體即是大乘。若離真如。別無大乘之體。故
曰即示也。言能示者。謂此真如體中。具足無邊相
用。此相用者。不離眾生日用生滅。故即在此滅邊。
復能顯示真如自體相用。故云能示也。古德云。欲
識諸佛師。向無明心內薦取。欲識萬物不凋性。向
萬物遷變處薦取是也。問。何故依真如門所趣入
之摩訶衍法。唯立體名。依生滅門所趣入之摩訶
衍法。立自名。答。真如是泯相顯性門。不與萬法為
侶。不與諸塵作對。由無他相。亦無自相。以自他不
立。故獨示其體。他者。謂一切不善法。自者。謂一切
清淨法也。生滅是攬理成事門。其體全依真如。其
相用者。實由真如自體具足。但是為他染法所覆。
不能顯示。然要破他。方能顯自。故曰能示自體。自
相。自用也。立量可知。故大經云。唯心佛亦爾。唯佛
眾生然。心佛與眾生。是三無差別。古德云。具足凡
夫法。凡夫不知。具足聖人法。聖人不會。凡夫若知。
即是聖人。聖人若會。即是凡夫。正此義也。問。一心
開真如生滅二門。有何所以。答。一心起大乘之信。
二門破邪見之執。約真如門。信妙理決定。約生滅
<pb n="319"/>
門。信業用不亡。可謂理事圓融。真俗無礙。釋摩訶
衍論云。心真如門有十種名。一者名為如來藏門。
無雜亂故。二者名為不二平等門。無差別故。三者
名為一道清淨門。無異岐故。四者名為不起不動
門。離作業故。五者名為無斷無縛門。無治障故。六
者名為無去無來門。無上下故。七者名為出世間
門。無四相故。八者名為寂滅門。無向往故。九者名
為大總相門。無別相故。十者名為真如門。無虗偽
故。如是十名。總攝一切諸佛法藏平等義理法門
名字。生滅門有十種名。一者名為藏識門。攝持一
切染淨法故。二者名為如來藏門。覆藏如來法身
故。三者名為多相多異門。染淨之法過恒沙故。四
者名為起動門。相續作業故。五者名為有斷有縛
門。有治障故。六者名為有去有來門。有上下故。七
者名為世間門。四相俱轉故。八者名為流轉還滅
門。具足生死涅槃故。九者名為相待俱成門。無自
成法故。十者名為生滅門。表無常相故。如是十名。
總攝一切法藏種種差別法門名字。故知總立一
心。別含多義。真如門內。無自無他。生滅門中。有善
有惡。隨緣開合雖異。約性一理無差。如上十門。義
味方足。又開則無量無邊之義為宗。合則二門一
心之法為要。二門之義。容萬義而不亂。無邊之義。
同一心而混融。是以開合自在。立破無礙。開而不
繁。合而不狹。立而無得。破而無失。是為馬鳴之妙
術。起信之宗體也。
所言義者。則有三種。云何為三一者體大。謂一切
法。真如平等。不增滅故。二者相大。謂如來藏。具足無
量性功德故。三者用大。能生一切世間出世間善因
果故。一切諸佛本所乘故。一切菩薩皆乘此法到如
來地故。已說立義分。
此釋摩訶衍義也。言體大者。謂眾生心體。與四聖
六凡。平等無二。名曰真如。此真如性。遍一切處。即
局在眾生黎耶窟中。其體未嘗不大也。相大者。謂
眾生心。具有如來智慧德相。名如來藏。此藏不空。
具攝無量性德不少剩故。雖為無明業相所䨱。其
相未嘗不大也。用大者。謂眾生心具大作用。隨其
作用。皆能出生世間出世間善因善果。故雖在生
死業用。而用未嘗不大也。然二乘凡夫。具此大體。
背之而不知。有此大相。遺之而不顧。有此大用。棄
之而不用。唯諸佛。乘此而坐道場。唯菩薩。乘此而
登覺岸。由此一心具是三義。故立一心之義名大
乘也。
次說解釋分。解釋有三種。云何為三。一者顯示正義。
二者對治邪執。三者分別發趣道相。
前分略示其源。此分廣疏其派。故曰解釋。顯示正
義者。是能立門。對治邪執者。是能破門。分別發趣
道相者。是進修門。既明邪正。不涉枝岐。方進修故。
顯示正義者。依一心法。有二種門。云何為二。一者心
真如門。二者心生滅門。是二種門。皆各總攝一切法。
此義云何。以是二門。不相離故。
此總釋立義分一心中真如生滅二種義也。心真
如門者。謂本住性。非染非淨。非生非滅。不動不轉。
平等一味。性無差別。此以清淨覺地為根本。心生
滅門者。謂熏習性。隨熏轉變。成于染淨。染淨雖成。
性恒不變。只由不動。能成染淨。是故不動。亦在動
中。此以發業無明為根本。問。此真妄二心。以何為
心。以何為體。以何為相。答。真如以靈知寂照為心。
不空無住為體。實相為相。妄心以六塵緣影為心。
無性為體。思慮為相。是二種門。皆各總攝一切法
者。謂真如門。攝一切世間出世間法。生滅門亦攝
一切世間出世間法。難云。真如是不變門。何故攝
世間法。生滅是隨緣門。何故亦攝出世間法。答。以
是二門不相離故。以真。有不變隨緣義。妄。有體空
<pb n="320"/>
成事義。由真不變。故妄體空。為真如門。由真隨緣。
故妄成事。為生滅門。以生滅即真如。故經說眾生
本來涅槃常寂滅相。以真如即生滅。故經說法身
流轉于六道名曰眾生。既知一心具此二門。故于
此中具彰二相。問。真如生滅各攝諸法。未知攝義
為同為異。答。生滅門中名為該攝。真如門中名為
融攝。該攝故染淨俱有。融攝故染淨俱亡。俱亡故
一味不分。俱有故歷然差別。
心真如者。即是一法界大總相法門體。所謂心性不
生不滅。一切諸法。唯依妄念而有差別。若離心念。則
無一切境界之相。是故一切法。從本已來。離言說相。
離名字相。離心緣相。畢究平等。無有變異。不可破壞。
唯是一心。故名真如。以一切言說。假名無實。但隨妄
念。不可得故。
此別釋真如常恒不變門也。立量可知。言此真如
即是華嚴一法界大總相緣起法門體。此一法門。
舉體全是不生滅。亦舉體全作生滅。故禪原集云。
謂一切聖凡根本。悉是一法界心。性覺寶光。各各
圓滿。本不名諸佛。亦不名眾生。秖以此心靈妙自
在。不守自性。隨迷悟之緣。成聖凡之事。故曰真如。
楞嚴名為性一切心。圓覺名為大陀羅尼。是也。難
云。現見諸法。各各差別。何得却言是一法界。答。宗
鏡云。一切諸法。原是一法。實無二相。因生妄念。遂
見差別。且如現見青白物時。物本自虗。不言我青
我白。皆是眼識自性任運分別。與同時意識計度
分別為青為白。以意辯為色。以言說為青。皆是意
言自妄安置。且如六塵性鈍。體不自立。名不自呼。
悉無自性。皆是意言。故曰。萬法本閒。而人自閙。是
以有心起處。萬境皆有。空心起處。萬境皆空。空不
自空。因心故空。有不自有。因心故有。既非有非空。
則唯識唯心。若無于心。萬法安寄。先德亦云。一切
諸法。本自不言色。亦不言空。亦不言是非垢淨。但
人自虗妄計著。作種種解會。起若干知見。生若干
愛畏。若了諸法不自生。皆從自己一念顛倒而有。
知心與境。本不相到。當處解脫。當處寂滅。當處道
場。故知一切法從本已來。下口不得。故離言說相。
安名不得。故離名字相。著意不得。故離心緣相。性
各滿足。故畢竟平等。各住本位。故無有變異。本無
造作。故不可破壞。更無二法。故唯是一心。即此一
心。是一法界。故名真如。以一切法唯是意言。但有
假名。都無實義。不可得故。故大珠云。世間一切生
滅法。無有一法不歸如。宗鏡問云。何謂真心。何謂
妄念。答。妄念者。從能所生。因分別起。發浮根之暫
用。成對境之妄知。若離前塵。此心無體。因境起照。
境滅照亡。隨念生塵。念空塵謝。若將此影事而為
佛事。既為虗妄之因。只成斷滅之果。真心者。湛然
寂照。不從境生。含虗任緣。未甞作意。明明不昧。了
了常知。舒之無蹤。卷之無跡。如澄潭瑩野。明鏡懸
空。萬像森羅。豁然虗鑑。不出不入。非有非無。斯則
千聖冥歸。萬靈交會。信之者徹大道之原。體之者
成常住之德。諸佛同證此心。名成正覺。亦名天真
佛。法性佛。法身佛。如如佛。名雖種種。總是此心之
別號也。
言真如者亦無有相。謂言說之極。因言遣言。此真如
體。無有可遣。以一切法悉皆真故。亦無可立。以一切
法皆同如故。當知一切法。不可說。不可念。故名為真
如。
難云。真心絕朕。理出有無。既曰真如。豈非墮名字
言說相乎。答。一心之門。微妙難究。知解罕窮。分別
不及。名為真如。不過借言遣言。非謂真如寔墮言
說名字相也。問。既一切言說皆可遣。而真如之名
獨不可遣乎。答。然真如之名可遣。而真如之體寔
不可遣。以一切法皆是一真。無餘剩故。問。既不可
<pb n="321"/>
遣。則真如之體定可立乎。答。亦不可立。以一切法
皆同一如。不欠少故。當知一切法。取不得。捨不得。
擬議不得。近傍不得。不可名目。強名真如。故玄沙
云。如如向上。沒可安排。恰似𦦨爐。不藏蚊蚋。此理
本來平坦。何用剗除。道不強為。建立乖真。若到這
裡。纖毫不受。措意則差。便是千聖出頭來。也安他
一字不得。
問曰。若如是義者。諸眾生等。云何隨順。而能得入。答
曰。若知一切法。雖說無有能說可說。雖念無有能念
可念。是名隨順。若離于念。名為得入。
難曰。既真如法不落言詮。不墮思惟。諸眾生等。如
何著力。方能隨順。如何用心。方能得入。答。若知一
切法。本不可說。不可念。則無處著力。亦無處用心。
若就日用開口動舌說一切法處。而反觀能說法
者。本無一字可說。又就日用東攀西緣念一切法
處。而反觀能念法者。本無一念可著。如此著力。如
此用心。則不隨順于物。而能隨順真如矣。然雖如
是。尚存窠臼。猶未忘緣。未能得入。以現前猶存少
物故。若工夫挨拶到無可用心處。一念緣起無生
時。便能得入。渾身住在真如門中矣。故宗鏡云。若
入此門。則佛法皆平等顯現。不用記一字。念盡一
切經。不用解一法。會盡無邊義。不用說一字。常轉
正法輪。不用舉一步。徧參法界友。何者。若記得。是
想邊際。若解得。落意根中。若說得。是辯才門。若參
得。墮外道地。並不中自己地。此中不收。如手撮虗
空。徒勞心力。所以道。迎之不見其首。隨之不見其
後。存之一一皆空。亡之處處咸有。第一不得于一
機一境上守文作解。實無定法如來可說。此法門
中不論此事。但知自心即休。不更思前慮後。昔長
慶初參靈雲。問。如何是佛法大意。雲云。驢事未去。
馬事到來。師如是參究二十年。坐破七個蒲團。不
明此事。一日捲簾。忽然大悟。乃有頌曰。也大差也
大差。捲起簾來見天下。有人問我解何宗。拈起拂
子劈口打。如長慶七破蒲團時。便是隨順。捲簾時。
便是得入也。問云。入此門時。有何功德。答。真心自
體證入之時。非言所詮。湛如無際之虗空。瑩若圓
明之淨鏡。毀讚不及。義理難追。以功德過患二門
絕對待故。故經云。心處無在。無在之心。唯是一心。
一心之體。本來寂滅。不可以有無處所窮其跡。不
可以識智詮量指其體。唯有入者。只在心知。如擣
萬種香為丸。爇一塵而具足眾氣。似入大海水中
浴。掬微滴而已用百川。執礫而盡成真金。攬草而
無非妙藥。空器悉盈甘露之味。滿室唯聞簷蔔之
香。眾義同歸。千途兢入。若論一心性起功德。無盡
無邊。若以有量之心。讚無為之德。任盡神力。一毫
難述。以信入之人。悉皆現證。即凡即聖。感應非虗。
堅信不移。法空之虗聲自息。明誠可驗。靈潤之野
焰俄消。豈假神通。心魔頓絕。匪[(馮-(烈-列)+廾)/几]他術。識火自消。
除不肖人。不明斯旨。
復次真如者。依言說分別有二種義。云何為二。一者
如實空。以能究竟顯實故。二者如實不空。以有自體。
具足無漏性功德故。
此釋立義分中真如相之相字。以空不空。是真如
之相故。言如實空者。以如來藏。空無妄染。不立一
法故。如寔不空者。以如來藏。萬德皆備。不捨一法
故。
所言空者。從本已來。一切染法不相應故。謂離一切
法差別之相。以無虗妄心念故。當知真如自性。非有
相。非無相。非非有相。非非無相。非有無俱相。非一相。
非異相。非非一相。非非異相。非一異俱相。乃至總說。
依一切眾生以有妄心。念念分別。皆不相應。故說為
空。若離妄心。實無可空故。
此釋真如空相也。一切染法不相應者。謂一切染
<pb n="322"/>
法不與真如相應。故曰空也。差別相。即有無一異
等言說相也。虗忘心。即分別相也。此二染法。即徧
計執也。謂真如雖在語言分別中。而真如寔不與
語言分別相應。即語言分別。未嘗染污真如也。喻
如太清。雖為雲霧點染。而太清實不與雲霧相應。
即雲霧點染初未嘗污太清也。當知真如是離念
境界。不可以有無思。不可以一異說。若定有有無。
遮彼有無。有俱非句。今有即無。何有非有。今無即
有。何有非無。故雙非亦寂。若有無有二。可名俱有。
今有即無。則有外無無可與有俱。今無即有。則無
外無有可與無俱。故俱有亦不得立。故古德云。離
言說者。不可以言談。離心緣者。不可以心度。實謂
心言路絕。唯證相應耳。且夫言說者。從覺觀生。是
共相和合而起。分別者。因意識生。由計度比量而
起。以要言之。皆由不覺。名相隨生。若無不覺之心。
一切諸法。悉無自相可說。故知說有。是增益謗。說
無。是減損謗。說非有非無。是相違謗。說亦有亦無。
是戲論謗。有無既爾。一異亦然。四句既離。百非自
遣。古德云。般若如大火聚。四面不可入。又云。若有
一法。不名法身。若無一法。不名法身。若剩一法。不
名法身。若欠一法。不名法身。若于法法上求空。便
于門門中解脫。故曰太末虫。處處能緣。獨不能緣
于火聚。眾生心。處處能緣。獨不能緣于般若。今對
妄染是無。故說為空。非離妄心外。實有可空也。
所言不空者。已顯法體空無妄故。即是真心常恒不
變。淨法滿足。則名不空。亦無有相可取。以離念境界。
唯證相應故。
此釋真如不空相也。如本有檀德。今為慳貪。本有
尸德。今隨五欲等。是以即妄之空。藏不空之萬德。
由妄染既除。真心獨露。淨法滿足。故曰不空。所謂
垢盡明現也。故經云。知妄本自真。見佛則清淨。先
德云。靈光獨耀。逈脫根塵。體露真常。不拘文字。心
性無染。即是圓成。但離妄緣。即如如佛。問。上云真
如離相。一切皆空。若淨法滿足。亦應有相可取。何
得言離一切相。答。雖有淨法。寔無可取。以此淨法。
是智色不空之性。是離念境界。唯親證者始得相
應。向人吐露不得。豈分別心所可取哉。故先德云。
頋此法是眾生之本原。諸佛之所證。超一切理。離
一切相。不可以言語分別有無推求而得。但心心
相即。印印相契。便自證知。光明受用而已。故宗鏡
云。如群盲眼開。分別照境。驗其真體。終不摸其爪
牙。見乳正色。豈在談其鵠雪。實見月人。終不觀指。
親到家者。自息問程。唯證相應。不俟言說。又云。但
了妄念無生。即是真如不動。此不動外。更無毫釐
法可得。
心生滅者。依如來藏。故有生滅心。所謂不生不滅與
生滅和合。非一非異。名為阿黎耶識。
此別釋生滅隨緣熏染門也。立量可知。依如來藏
故有生滅心者。正顯生滅妄心。本無有體。是依不
生不滅如來藏性而起。故說生滅依如來藏。此即
如來藏為可依。生滅為能依也。生滅心。即指最初
生相無明也。不生不滅。即真如也。良由如來藏性。
寔本真淨。但為最初不覺。忽起動心。遂轉此如來
藏。名為識藏。更無別體。故楞伽云。如來藏為無始
虗偽惡習所熏。名為藏識是也。此阿黎耶識。即藏
識也。具三藏義。謂能藏。所藏。我愛執藏也。言能藏
者。是能持義。猶如庫藏。能藏一切寶貝等物故。言
所藏者。是所依義。猶如庫藏。是寶貝等物所依故。
執藏者。堅守不捨。猶如金銀庫藏為人堅守故。由
斯真妄。非一非異。和合一處。則真如不獨。生滅有
依。故能不變隨緣。隨緣不變。可凡可聖。可智可愚。
為龍蛇混雜之鄉。作凡聖同居之地。迷者迷此。悟
者悟此。聖從此出。凡從此入。是知轉愚成智。革凡
<pb n="323"/>
成聖。要在此門著力。打破此門。便能闖入真如門
矣。問。既一心具有真如生滅二義。不相捨離。何故
真如門中不兼生滅。生滅門中必兼真如。答。此有
深義。余甞于此會得周易陰陽奇偶之義。今借此
發明。乾陽為奇。坤陰為偶。夫乾陽者。即真如光明
藏也。坤陰者。即無明也。然奇不藉偶而成奇。而偶
實藉奇而成偶。蓋孤陽不生。及其隨緣而與陰為
偶。則變化出而萬物生矣。故乾卦內外三爻皆奇。
坤卦內外三爻皆偶也。此真如門如乾奇。此生滅
門如坤偶。蓋真如不待生滅成真如。而生滅必待
真如成生滅。由真如本無生滅。一隨緣與生滅為
偶。則三細六粗。變化百出。故在真如門。則獨行無
侶。在生滅門。則真妄和合。故知此門為凡聖交錯
之地。一入真如。盡成覺體矣。故楞伽云。如來藏者
名阿賴耶。而與無明七識共俱。如大海水。常無斷
絕。又密嚴經云。如來清淨藏。世間阿賴耶。如金與
指鐶。展轉無差別。此言賴耶體即如來藏。與妄染
合。名阿賴耶。更無別體。以真如不守自性。變識之
時。此八識體即是真如隨緣之義。亦可眾生迷故。
成阿賴耶。如來悟故。成如來藏。如金隨工匠緣成
時。轉作指鐶。如指鐶隨爐火緣壞時。却復為金。成
壞展轉。但是一金。更無差則。問。此法性宗與法相
宗。如何辯別。答。法相多說事相。法性唯談理性。如
法相宗。離八識無眼等諸識。若法性宗。離如來藏
無八識。又法性宗中。以第一義心。隨緣成有。即為
能作。所有心境。皆通所作。以不思議熏不思議變。
是現識因故。若法相宗。第一義心。但是所迷。非是
能作。有三能變。謂異熟思量。及了別境識。又云。法
相無體。是法性宗。法性有體。是法相宗。今此是約
法性圓教以明正量。若法相宗。一向說有真有妄。
若破相宗。一向說非真非妄。皆著一邊。俱可思議。
今不染而染。則不變隨緣。染而不染。則隨緣不變。
斯乃不思議之宗趣。非情識之可知。然則分宗辯
相事則兩分若性相相成。理歸一義。
此識有二種義。能攝一切法。生一切法。云何為二。一
者覺義。二者不覺義。
前立眾生心為有法。通攝二門。此以阿黎耶識為
有法。別開覺不覺二義。若在覺義邊。則生一切淨
法。攝一切染法。若在不覺義邊。則生一切染法。攝
一切淨法。故曰攝一切法。生一切法也。此中覺即
是悟。不覺即是迷。以此門能成能壞故。成則頓成
天真之佛。壞則壞滅諸功德門。故永嘉云。是以禪
門了却心。頓入無生慈忍力。又曰。損法財。滅功德。
莫不由斯心意識。迷悟關頭。正在此處。故分二義
也。昔有僧問雲菴禪師。如何是無明住地。即是諸
佛不動智。適有童子掃地。菴喚云。童子。童子回首。
菴云。此便是如來不動智。又問童子。如何是汝佛
性。童子惘然。菴曰。此便是住地無明。故知或悟或
迷。不離當處。
所言覺義者。謂心體離念。離念相者。等虗空界。無所
不徧。法界一相。即是如來平等法身。依此法身。說名
本覺。何以故。本覺義者。對始覺義說。以始覺者即同
本覺。始覺義者。依本覺故而有不覺。依不覺故說有
始覺。
此釋覺義。以心體離念為覺。則知動念是迷。以離
念則徧。則知動念即隔。以離念為法界一相。則知
動念為十法界差別相。以離念為如來。則知動念
為眾生。以離念為平等。則知動念為不平等。以離
念為法身。則知動念為業識身矣。是故一切眾生
皆依妄念。故謂之迷。若了妄念無有根本。非內非
外亦非中間。三世推求。悉不可得。便是智體。由此
智體。便證如來平等法身。即此法身。即是眾生本
來面目。亦名清淨覺地。亦名本覺。問。既曰本覺。原
<pb n="324"/>
是本有。即不覺時亦未曾失。何故必待親見。始名
本覺。答。此雖本有。但一向為無明所覆。由不知故。
不名本覺。今以自覺聖智照破無明。識得此物本
來舊有。不是新成。故名本覺。此本覺義。是對始覺
言也。問。本覺理有。始覺修生。此二覺心。是同是異。
答。本覺始覺本非二物。由自覺智。照惑無本。即是
智體。照體無自。即是證如。非有智外如為智所證。
亦無如外智能證於如。是故本覺因始覺而得名。
始覺因本覺而立號。非有異也。故大經云。如因日
光照。還見于日輪。以佛智慧光。見佛所行道。以依
本覺而有不覺。由不覺故。復以聖智照破不覺而
合本覺。故名始覺。故知始本合一。名究竟覺。不然。
但名相似隨分覺也。昔忠國師問紫璘供奉云。佛
是何義。答。是覺義。師曰。曾迷否。奉曰。不曾迷。師曰。
用覺作麼。故知對迷說覺。若無迷亦無覺也。問。始
本二覺。攝何等法。答。本覺所攝。即大智慧光明義
等。始覺所攝。即三明八解乃至十力四無畏十八
不共法等。又云。淨法之體屬本覺。淨法之用屬始
覺。問。本覺與真如何別。答。本覺之名對始覺義說。
故在生滅門中收。非真如門。殆至染緣既盡。始本
不殊。平等絕言。即真如相矣。此中大意。明依本覺
而有不覺。因不覺故而成始覺。如因地而倒。因方
故迷。又因地而起。因方故悟。故直見者。如開藏取
寶。剖蚌得珠。光發襟懷。影含法界。如經頌云。如人
獲寶藏。永離貧窮苦。菩薩得佛法。離垢心清淨。或
不悟者。自生障礙。
又以覺心源故。名究竟覺。不覺心源故。非究竟覺。
上以本始合一覺。此以究竟不究竟分二覺也。以
登峯造極。無可進步處。名究竟覺。以路途之樂。未
到家者。名相似隨分。總名不究竟覺。心源。是指心
之初起說。即生相無明也。
此義云何。如凡夫人覺知前念起惡故。能止後念。令
其不起。雖復名覺。即是不覺故。
問。究竟不究竟。約人約法。其義云何。如凡下。初顯
斷滅相無明。即起業相。是在信位。非究竟覺也。謂
未入初信已前。不信真如是安身立命處。不信三
寶是歸依處。不知惡因。不識惡果。廣造惡業。今既
創發信心。覺知前念所造惡業。定招果報。遂修十
善。能止後來惡念更不續生。此當滅六粗中起業
相也。然但止後來惡念不生。未能止其不著善相。
故雖名覺。猶然與不覺同。以未能伏惑故也。
如二乘觀智。初發意菩薩等。覺于念異。念無異相。以
捨粗分別執著相故。名相似覺。
二。顯斷異相無明。是相似覺。非究竟覺也。二乘觀
智。即人空觀也。初發意。即三賢位。此位菩薩雖未
同二乘徧證人空。然於人空實得自在。故與二乘
同論也。異相無明。即六粗中執取相計名字相也。
謂此無明。迷前染淨違順二境。更起六識人我見
愛。執種種差別名。計種種差別相。故名異相。今此
菩薩。既覺種種異名異相。皆因妄念而有差別。故
捨此異念。而令此念不作異相也。以伏分別我法
二執。空名義自性差別。能捨分別事識現行。故曰
粗。然現行雖伏。種子猶在。依稀髣髴。見道不真。正
如夢中將覺未覺。[朦-卄+((並-(前-刖))-一)][朦-卄+((並-(前-刖))-一)]朧朧。名相似覺。故唯識云。
現前立少物。為是唯識性。以有所得故。非真住唯
識。
如法身菩薩等。覺于念住。念無住相。以離分別粗念
相故。名隨分覺。
三。顯斷住相無明。是隨分覺。亦非究竟覺也。住相
有四。由無明力。不覺動相。即是不動。轉成能見。名
曰轉相。由無明力。依前能見。不了無相。遂令境界
妄現。名現相。由無明力。迷前自心所現之境。妄起
分別染淨之相。名智相。由無明力。不了前所分別
<pb n="325"/>
空無所有。復更起念相續不斷。名相續相。此位菩
薩。次第覺知四種無明。執著妄法。故初地覺相續
相。二地至七地覺智相。八地覺現相。九地覺轉相。
由常覺不住。故曰覺於念住。念無住相。前伏分別
現行。故曰捨。此斷分別種子。故曰離也。以初地雖
斷分別法執。證一分平等法身。尚有俱生法執。故
從二地乃至九地。隨己分量。分斷分證。名隨分覺。
如菩薩地盡。滿足方便。一念相應。覺心初起。心無初
相。以遠離微細念故。得見心性。心即常住。名究竟覺。
是故修多羅說。若有眾生能觀無念者。則為向佛智
故。
四。顯斷生相無明。名究竟覺也。由無明力。不覺心
起。轉彼淨心而有其念。故名生相。亦名業相。然此
業相。相見未分。甚深微細。唯佛能知。今此菩薩學
窮行滿。無所事事。故將往昔求正覺心。至此一時
放下。名一念相應。始覺心初起處。以遠離生相無
明。故得瞥見父母未生已前面孔。如忘忽憶。如醉
忽醍。名曰見性成佛。即證佛地無生法忍。却將去
後來先作主公者。轉成常住真心。名究竟覺。故經
云。菩薩知終不知始。如來始終皆知。始謂生相。終
謂餘相。是故下。結歸無念。言眾生雖未能離念。但
肯向日用中觀察。無念者。是何等物。如此用心。此
人漸與佛智相近。去佛不遠。即為向佛智矣。況親
證無念者哉。故宗鏡問云。佛稱覺義。覺何等法。答。
無法之法。是名真法。無覺之覺。是名真覺。則妙性
無寄。天真朗然。華嚴經頌云。佛法不可覺。了此名
覺法。諸佛如是修。一法不可得。無字寶篋經云。爾
時勝思惟菩薩白佛言。何等一法是如來所覺。善
男子。無有一法如來所覺。善男子。于法無覺。是名
覺法。善男子。一切法不生。而如來證覺。一切法不
滅。而如來證覺。是以若不見一法。則常見諸佛。千
里同風。若見一法。即不見諸佛。對面胡越。故知背
心合境。頓起塵勞。背境合心。圓照法界矣。問。華嚴
經云。初發心時。便成正覺。則一念相應在發心時。
何故此中却在最後。答言。最初者。猶如遠行。始於
初步。然初步之後。非謂無後步也。此取最後者。如
遠行以後步為到。以因果相即。同時相應故。
又心起者。無有初相可知。而言知初相者。即謂無念。
是故一切眾生不名為覺。以從本來念念相續。未曾
離念。故說無始無明。若得無念者。則知心相生住異
滅。以無念等故。而實無有始覺之異。以四相俱時而
有。皆無自立。本來平等。同一覺故。
問。心念初起之時。正由不覺。實無初相可知。而言
知初相者何也。答。即謂無念。由無念故。即知前念
是生相也。若以有念觀生相。則生相重重。又烏能
知。必無念而後知初相也。正如翳人。見空中花。必
無翳人。方見空中花不有也。故自十信以至菩薩
地盡。雖覺有相似隨分之不同。然總墮眾生數中。
皆名不覺。以未至離念境界。未出無明窟宅故。唯
佛一人。方得無念。獨證覺性。始得徧知一切眾生。
皆在淨覺心中亂起亂滅。正如野馬塵埃狂花幻
影之在太虗亂起亂滅也。問。何故得無念者。方知
眾生心指生滅。其餘不知。答。以得無念者。圓證真
如平等法界大總相法門體。故得一覺一切覺。問。
必無念時。始得遍知生住異滅。然則始覺。亦先覺
滅住異而後覺生相乎。答。雖始覺知生住異滅。寔
非先知滅而後知生也。以四相之體。皆從本覺體
上一念不覺俱時而有。實無自體。即此四相。本來
平等同一覺性。故知迷則俱迷。覺則齊覺。非謂始
覺有先後也。故圓覺云。離幻即覺。亦無漸次。問。前
文言四相覺有先後。此言四相俱時齊覺者。何也。
答。四相流轉。總一夢心。處夢之時。謂為先後。各各
隨其智力淺深。分分知覺。至于大覺。則知夢中四
<pb n="326"/>
相。唯一淨覺。無有體性可辯前後。故曰俱時而有。
皆無自立也。故攝論云。處夢謂經年。覺乃須臾頃。
故時雖無量。攝在一剎那。一剎那。即無念也。楞伽
云。一切法不生。我說剎那義。以剎那流轉。必無自
性。無自性。即是無生。若非無生。即不流轉。是故契
無生者。方見剎那也。淨名云。不生不滅。是無常義。
楞伽云。七識不流轉。不受苦樂。非涅槃因。如來藏
者。受苦樂與因俱。若生若滅。此皆發明真心隨緣
造作諸法。別無體性。唯是真心。故知四相即是真
心。不覺全同本覺。
復次本覺隨染分別生二種相。與彼本覺不相捨離。
云何為二。一者智淨相。二者不思議業相。
此言因本覺而隨不覺。因不覺而生始覺。因始覺
而發用也。本覺者。即本有清淨覺體也。染分別者。
即熏習染污不覺也。隨者。言本覺不變而能隨染
緣也。生二種相者。謂斷染成淨。顯出二相。非新生
也。不離本覺者。正顯二相。在染在淨。皆不離本覺
也。言智淨相者。即始覺智隨染還淨之相也。言不
思議相者。是始覺智還淨起用之相也。
智淨相者。謂依法力熏習。如實修行。滿足方便故。破
和合識相。滅相續心相。顯現法身智淳淨故。此義云
何。以一切心識之相。皆是無明。無明之相。不離覺性。
非可壞。非不可壞。如大海水。因風波動。水相風相。不
相捨離。而水非動性。若風止滅。動相則滅。濕性不壞
故。如是眾生自性清淨心。因無明風動。心與無明。俱
無形相。不相捨離。而心非動性。若無明滅。相續則滅。
智性不壞故。
依法力熏習者。謂藉真如內熏之力。及法界等流
教法外熏之力。依此二種熏力。修習資粮位中加
行善根。至登地已。證如實理。行如實行。以至十地
行中。方便滿足。方得破除心識。淨智現前也。和合
識。即黎耶也。以生滅與不生滅和合故。相續心即
微細意識名相續相故。摧碎之謂破。掃蕩之謂滅。
此在金剛無間道時。用金剛智。破滅心識。則平等
法身。從茲發現。大圓鏡智。亦得淳淨矣。問。此智既
已隨染分別。若心識破滅。此智何故獨存。答。凡是
心識。皆是無明。而無明相。不離覺性。則知無明實
性。即是佛性。故不可壞。以是心識屬無明故。又非
不可壞。故涅槃經云。因滅無明。得涅槃燈。故知無
明雖滅。覺性不壞。如大下喻明。海水喻覺性。風喻
無明。波喻心識遷流無常。水相風相不相捨離。喻
覺性無明和合一處。俱時而轉。以本覺心不自起
故。當資無明之力。方得生起。根本無明。不自轉故。
要因真心之力。方得而轉。如水不自作波。當因風
力。風不自現動相。要資水方現動相。故經云。煩惱
大海。有圓滿如來宣說實相常住之理。本覺性體
有無明眾生。起無量無邊煩惱之波。風雖動而水
無動相者。喻無明動而覺性不動也。風滅則動相
滅。而濕性不壞者。喻無明滅而心識滅。智性不滅
也。昔有僧問大隨云。劫火洞然。大千俱壞。未審這
箇壞不壞。隨曰。壞。僧曰。甚麼則隨他去也。師曰。隨
他去。僧問龍濟。劫火洞然。大千俱壞。未審這箇壞
不壞。師曰。不壞。僧云為甚麼不壞。師云。為同大千。
亦是此意。
不思議業相者。以依智淨相。能作一切勝妙境界。所
謂無量功德之相。常無斷絕。隨眾生根。自然相應種
種而現。得利益故。
此言轉智而現報化二身也。下文云。以有如是大
方便智。除滅無明。見本法身。自然而有不思議業
用是也。能作一切勝妙境界者。下文云。謂諸佛如
來。唯是法身智相之身。第一義諦。無有世諦境界。
離於施作是也。實性論云。諸佛如來身。如虗空無
相。為諸勝智者。作六根境界。示現微妙色。出於妙
<pb n="327"/>
音聲。令嗅佛戒香。與佛妙法味。使覺三昧觸。令知
深法性。是名妙境界。隨眾下。謂凡夫二乘身所見
者名應身。三賢十地所見者名報身也。
復次覺體相者。有四種大義與虗空等。猶如淨鏡。
此將上文真如門中二義。及本覺門中二義。和合
一處。以顯生滅門中本始二覺。即真如故。蓋覺體
是如如理。覺相是如如智。故有如理如智之名。法
身智身之號。前雖各立宗因。未有喻合。至此總以
淨鏡為同喻。以顯三支無過之宗。喻義既明。則知
若聖若凡。說同說異。皆是鏡中影像故。先德云。若
言眾生心性。即諸佛心性。是別教義。圓教心性。是
一寂光。無彼無此。極十方三世佛及眾生邊際。成
一大圓鏡。無有同異。佛及眾生。皆是鏡中影像故。
故曰。舉一心為宗照萬法如鏡。
云何為四。一者如實空鏡。遠離一切心境界相。無法
可現。非覺照義故。
先以真如二義立比量云。覺體如實是有法。空為
宗。因云。遠離一切心境故。同喻如淨鏡。以鏡為同
喻者。鏡中本無眾像故。無法可現者。遠離一切依
他法也。非覺照義者。遠離一切遍計心也。以依他
徧計。皆是鏡之塵垢。非鏡之光明故。正言一法不
存。一念不動。離遍計依他是如實覺體。名空如來
藏。圓覺云。虗空性故。常不動故。古德云。常了一切
空無物當情。是諸佛用心處。
二者因熏習鏡。謂如實不空。一切世間境界悉於中
現。不出。不入。不失不壞。常住一心。以一切法即真寔
性故。又一切染法。所不能染。智體不動。具足無漏熏
眾生故。
量云。如實覺相是有法。不空為宗。因云。因熏習故。
一切世間境界悉于中現。同喻如鏡。以鏡為同喻
者。胡來現胡。漢來現漢故。一切世間。即三世間也。
以三世間。不出本覺清淨鏡故。問。若以鏡為同喻
者。鏡亦有因熏習乎。答。此中言因熏習者。是覺體
中本來具足大智慧光明因。故能現三世間。如淨
鏡具足光明因。方能現群像也。此正顯覺性內因
熏習。如淨鏡光明。非若黎耶有染淨新熏因也。不
出等者。言此鏡中所現境界。非從內出。不從外入。
不因境界出而失其鏡。不因境界入而併壞其鏡。
以此心鏡是常住故。以三科七大皆實性故。問。眾
生世間。是無明染法。若具足圓滿。何得言覺體不
染。故通云。一切染法所不能染。以智體不動。具足
無漏清淨種子。熏習眾生世間。故得淨法滿足。染
法不能染也。言具足者。正顯不自外來也。已上二
義。約真如門說。故無修證。下約生滅門說。故有修
證也。
三者法出離鏡。謂不空法出煩惱礙。智礙。離和合相。
淳淨明故。
次以本覺二義作比量云。不空法是有法。淳淨明
故是宗。因云。出離故。同喻如鏡。以鏡為同喻者。鏡
體若為塵封。則無現相之用。必鏡體清淨。然後能
現相故。喻如眾生雖具大圓鏡智。然為二障蒙蔽。
藏識蓋覆。不能出離。光明不發。故假磨拭之功。去
其重垢。令其明淨。然後照物也。煩惱礙智礙。即二
障也。和合。即阿黎耶識。離和合故淳。離煩惱故淨。
離智障故明。出離三過。圓滿三德。名法出離。
四者緣熏習鏡。謂依法出離故。遍照眾生之心。令修
善根。隨念示現故。
量云。出離法是有法。徧照眾生心是宗。因云緣熏
習故。同喻如鏡。以鏡為同喻者。以能作增上緣遍
照眾生妍醜故。所言法者。謂眾生心。眾生之心已
出二障。已離和合。故能作增上緣遍照眾生之心。
隨彼心念現身說法。此即自得此鏡。復將此鏡以
照人也。永嘉云。心鏡明。鑑無礙。廓然瑩徹周沙界。
<pb n="328"/>
萬像森羅影現中。一顆圓光非內外。所謂不思議
業用也。釋覺義已竟。
所言不覺義者。謂不如實知真如法一故。不覺心起
而有其念。念無自相。不離本覺。猶如迷人。依方故迷。
若離于方。則無有迷。眾生亦爾。依覺故迷。若離覺性。
則無不覺。以有不覺妄想心故。能知名義。為說真覺。
若離不覺之心。則無真覺自相可說。
此下釋不覺義也。言不覺者。即無明也。是事不知。
號曰無明。以不覺故不知有。以不信故不肯承當。
故但起無明。只成倒想。如夜繩不動。疑之為蛇。暗
室本空。怖之為鬼。此眾生之迷根也。前以始覺契
本覺。名始本不二法界一相為覺。此言無始覺契
本覺。不達法界一相。故迷清淨覺體。有不覺心。瞥
然生起。遂轉此清淨覺心。而成最初一念。名為生
相無明。由此無明一迷。從迷積迷。空歷塵沙之劫。
因愛生愛。永昏長夜之中。然此無明。無有自相。不
能自立。皆依清淨覺體而有。喻如迷人。以東為西。
惑南為北。其寔西北。不離東南。若離東南。別無西
北故。眾生下。法合可知。以有下。發明覺與不覺。是
對待立也。由對彼不覺。即此如實知者。名真覺也。
若無不覺。真覺之名無處安立。故圓覺云。眾幻滅
無處。成道亦無得。故知覺與不覺。是兩頭語。真如
門中。實無此事。首楞嚴云。妙性圓明。離諸名相。本
來無有世界眾生。因妄有生。因生有滅。生滅名妄。
滅妄名真。又云。言妄顯諸真。妄真同二妄。故宗鏡
問云。不覺妄心。元無自體。今已覺悟妄心起時無
有初相。則全成真覺。此真覺相。為復隨妄俱遣。為
當始終建立。答。因妄說真。真無自相。從空起妄。妄
體本空。妄既歸空。真亦不立。大智度論云。若世諦
有如毫釐許有寔者。第一義諦亦應有實。故知凡
立真妄。皆是隨他意語。化門中收。若頓見性人。誰
論斯事。洞山云。這個猶不是。何況張三李四。真空
與非空。將來不相似。了了如目前。不容毫髮擬。只
如云這箇猶不是。豈況諸狂機謬解。所以云心不
繫道。亦不結業。道尚不繫。降茲可知。
復次依不覺。故生三種相。與彼不覺。相應不離。云何
為三。一者無明業相。以依不覺故心動。說名為業。覺
則不動。動則有苦。果不離因故。二者能見相。以依動
故能見。不動則無見。三者境界相。以依能見故境界
妄現。離見則無境界。
前明依本覺而起不覺。此明依不覺而起三細。所
謂無明不覺生三細也。由前對真如三大後對六
粗故立此三細也。由無明一動。迷體大而為業識。
迷相大而為能見。迷用大而為現相也。言無明業
相者。謂此業相。從無明起。名根本發業無明。此中
業通因果。以心動是業因。故曰心動說名為業。以
招報是業果。故曰動則有苦。果不離因者。正言粗
中業果。不離最初一念業因。所謂因果交徹也。先
德云。一翳在目。千花亂空。一妄在心。河沙生滅。反
顯覺心一發則不動。不動則證平等法身。故大經
云。初發心時。便成正覺。亦是因果交徹也。二者下。
釋轉相也。由無明覆蓋大智慧光。不能徧照。成能
見相。即根性也。楞嚴指此為見精聞精等是也。反
顯不動時。即是無見頂相。三者下。釋境界相也。以
無明力。轉此第一義諦境界。為世諦境界。即器界
也。反顯無見則是第一義境界。攝論云。意識緣三
世境及非三世境。是即可知。此識所緣境不可知。
由不可知。故曰細。此皆八地已上所知境界。非餘
所知故。問。此中立義。與唯識宗為同為異。答。亦同
亦異。唯識宗立四分。一相分。二見分。三自證分。四
證自證分。此中亦立四分。一真如。二阿黎。三見分。
四相分。兩相符合。故同。然唯識以生滅業識為根
本。相見為依他。此中以真如為根本。即後二分皆
<pb n="329"/>
屬依他。故異。
以有境界緣故。復生六種相。云何為六。一者智相。依
於境界。心起分別。愛與不愛故。二者相續相。依於智
故。生其苦樂覺心。起念相應不斷故。三者執取相。依
於相續。緣念境界。住持苦樂。心起著故。四者計名字
相。依於妄執。分別假名言相故。五者起業相。依于名
字。尋名取著。造種種業故。六者業繫苦相。以依業受
報。不自在故。當知無明。能生一切染法。以一切染法
皆是不覺相故。
前以真如為因。無明為緣。而生三細。此以無明為
因。境界為緣。復生六粗。楞伽云。譬如大海水。境界
風所動。種種諸識浪。騰躍而轉生是也。言智相者。
由無明故。不了自心所現境界。依于境界。分別好
醜初起愛憎。名為智相。言相續者。謂依憎愛心生
苦樂受。覺心。即覺受也。由苦樂受領憎愛境念念
不斷。名相續相。此二徧計。即是六根對境而生。微
細意識。即末那也。所以祖師云。不怕念起。唯慮覺
遲。又云。瞥起是病。不續是藥。以心生即是罪生。是
以初心攝念為先。是入道之階梯。禪原集云。攝心
一處。便是功德叢林。散慮片時。即名煩惱羅剎。故
知不覺最初一念因成之假。寧免後念相續成事
之過乎。言執取者。謂依苦樂二受。于六塵境。攀緣
不息。苦亦不捨。樂亦不離。愈苦愈執。愈樂愈取。名
執取相。故經云。眾生心性。猶如獼猴。獼猴之性。捨
一取一。眾生心性。亦復如是。取著六塵。無暫住時。
計名字者。由執取故。復恐於六塵境忘其相狀。故
於彼境。安立種種名字。於是計著名字。分別不停
永無忘失。名計名字相。故經云。相名常相隨。而生
諸妄想。此二徧計。又從微細意識。引生粗意識也。
此上四相。皆由不達境界是自心現。於境界上起
憎愛。生苦樂。取相計名。深生惑著。不肯放捨。此由
能見為根。能現為塵。由此根塵。生起四種惑相也。
下二相。是造業受報也。言起業相者。由業習氣與
二取習氣。發動身口。造一切業。名起業相。即業因
也。言業繫苦者。既有業因。遂感異熟苦果。由業繫
縛。隨業輪轉。不得自在。名業繫苦。此二皆從無明
愛取三種煩惱生也。當知下。結顯無明為因。生一
切染法。以三細六粗。總屬無明不了真如而起故。
嗚呼。至德之世。耕而食。織而衣。同與鳥獸俱。族與
萬物並。山無蹊隧。澤無舟梁。民至老死。不相往來。
當此之際。含哺而嬉。果腹而遊。何愛何憎。何苦何
樂。何名字取著之有。故知太古之民。具有三細。六
粗未發。爰自中古。至德漸漓。淳風漸喪。而愛憎漸
起。苦樂漸生。然未至於計名著相也。殆至伏羲。造
書畫卦。名相斯興。雖是菩薩應時設化。對病設藥。
自茲以降。無論愚智。類皆墮在名相中。無以反其
性情。由是惑業習襲。報應綸輪。塵沙劫波。莫之遏
絕。故我釋迦世尊。乘悲願力。現相人中。直指本來
清淨覺體。令人反情復性。得大受用。逍遙乎無為
之宅。游戲乎寂滅之場。非三界四生同體之悲。肯
如是乎。故知聖人出世。必因其時。非漫然也。
復次覺與不覺有二種相。云何為二。一者同相。二者
異相。
由前黎耶一量。但立宗因。未曾說喻。其於三支是
缺減性。故立喻以足之。方成真能立也。立量云。阿
黎耶識是有法。不生不滅與生滅和合是宗。因云。
非一非異故。喻如微塵瓦器。言同相者。即同喻也。
以不覺中同覺性故。喻如瓦器皆同微塵也。由同
相顯示一切諸法。唯一真如。異相者。異喻也。由異
相顯示真如。作一切法。謂不覺中雖同覺性。因四
聖六凡之相。各各有異而性亦有異。喻如瓦器雖
同是微塵。因瓦器之相各各有異。而微塵亦異也。
又云。以真如故同。以無明故異。又云。以本有故同。
<pb n="330"/>
以新熏故異。
同相者。譬如種種瓦器。皆同微塵性相。如是無漏。無
明。種種業幻。皆同真如性相。是故修多羅中。依於此
義。說一切眾生本來常住。入於涅槃。菩提之法。非可
修相。非可作相。畢竟無得。亦無色相可見。而有見色
相者。唯是隨染業幻所作。非是智色不空之性。以智
相無可見故。
瓦器皆同微塵性相者。喻無漏所發淨業。與無明
所發染業。皆悉是幻。總不離真如一法界大總相
法門。以真如不變。隨緣成一切法故。文殊師利答
第一經云。佛問文殊。汝久遠來普遊十方剎中。見
何殊事。答曰。我久遠來不見餘事。唯見微塵。佛言。
汝百年中居於輪家。不見種種瓦器相耶。答。我唯
見塵。不見瓦器。佛言。汝實不見地水火風山川林
樹種種相耶。答云。我實不見相。唯見微塵。佛言。汝
實見微塵耶。答云。我久遠不見微塵。佛言。善哉。汝
能覺一相。即是無相。若仁者如是覺。依一相門。一
切眾生本來常住等。問。眾生本來是佛。應無眾生
色相可見。何故現見眾生色相。答。此所見者。是眾
生真如隨其染業。幻作此相。寔非本具如來智身
也。以智身無相可見故。是知一切法界眾生。皆含
佛智。但以情塵自隔。不能內照。空埋金藏。枉蔽靈
臺。如鬬沒額珠。醉迷衣寶。不因指示。何以發明。但
能破塵出經。恒沙佛性一時皆了。是知水未入海
不鹹。薪未入火不燒。若入此門。皆同一照。無一心
而非佛心。無一事而非佛事。未見剎那頃。不是如
來得菩提時。無有芥子許。非是如來捨身命處。
異相者。如種種瓦器。各各不同。如是無漏無明隨染
幻差別。性染幻差別故。
瓦器各各差別者。言生佛雖同一法界。以無漏所
起淨業。與無明所起染業。各各不同。故界界互別。
性性各異。故名異相。佛問舍利子。汝見此土。作何
心見。答曰。我見此土山川林樹砂礫土石日月宮
殿舍宅等種種相。各各不同。佛言。汝智慧力。下劣
狹少。心有高下。見如是異等。問。何故聖凡。皆屬生
滅門收。答。以真如門。聖凡不立故。是故十方眾生。
全是佛體而無分劑。以不知故。甘稱眇劣。稟如來
之智德。自墮愚盲。具廣大之威神。反跧小器。所以
誌公云。法性量同太虗。眾生發心自小。由斯義故。
方見全佛之眾生。惺惺不昧。全眾生之佛。歷歷無
疑。悟本而自達家鄉。得用而如親手足。云何迷真
抱幻。捨實[(馮-(烈-列)+廾)/几]虗。辜負己靈。埋沒家寶。高推上聖。自
鄙下凡。都為但誦空文。未窮實義。空記即心即佛
之旨。親省何年。高談萬法唯識之宗。誰當現證。既
違教觀。又闕明師。雖曰紹隆。但成自誑耳。已上釋
立義分中心生滅三字竟。
復次生滅因緣者。所謂眾生依心意意識轉故。此義
云何。以依阿賴耶識。說有無明不覺。而起能見。能現。
能取境界。起念相續。故說為意。
此釋立義分中生滅之因緣也。正謂清淨心本無
生滅。而忽起生滅。恐人認為自然。故說生滅皆隨
因緣。非自然也。眾生依心意意識轉者。眾生二字。
除佛一人。其餘自凡夫。以至十地菩薩悉在其中。
以前云。一切眾生不名覺故。依有能依所依。所依。
即心意識。能依。即眾生也。心意意識。若據相宗解。
集起名心。思量名意。分別名識。意謂自凡夫。以至
十地菩薩。生滅滅生。各各不同。統而言之。皆依心
意意識而轉覺為迷。亦由心意意識而轉迷為覺
也。如楞伽云。心如工技兒。意如和伎者。五識為伴
侶。妄想觀眾伎。如歌舞工伎之人。隨他拍轉。拍緩
則步緩。拍急則步急。眾生亦如是。意地若生。身輪
動作。意地若息。根境寂然。故曰。身非念輪。隨念所
使。故知或迷或覺。皆從意轉。前文不立末那。此中
<pb n="331"/>
亦不明指末那。據下五種。俱名為意。而以意識續
之。則末那意。實通三細六粗。以半分屬業識。半分
通意識故。問。眾生依心意意識而轉覺為迷。此義
云何。答。以一切眾生皆以黎耶為因。無明為緣。由
此二種為因緣故生五種意。謂不覺故心動名業
識。復從不覺而起能見能現能取。相續名意。復從
此意。計名著相名意識。是故一切眾生皆依心意
意識而轉覺為迷也。問。前云依無明故而有黎耶。
何故此中說依黎耶而有無明。答。有二義。一由無
明動彼覺心成黎耶識。即此黎耶。復與無明為依
以不相離故。二即此黎耶。具覺不覺。前就本覺說。
故曰依覺而有不覺。今依不覺說。故曰依黎耶而
有無明也。
此意復有五種名。云何為五。一者名為業識。謂無明
力。不覺心動故。
業識者。謂清淨覺心。本來不動。因無明風鼓。不覺
心動。遂轉此本覺真心而為業識。為二障之元。作
二死之本。故遠公云。本端竟何從。起滅有無際。一
微涉動境。成此頺山勢。明知三界別無理。但是妄
心生。為八倒之根株。作四流之源穴。疾如掣電。猛
若狂風。撇起塵勞。速甚瀑川之水。欻生五欲。急過
旋火之輪。結搆四魔。驅馳十使。沉二死之河底。投
八苦之焰中。醉迷衣裡之珠。徒經艱險。鬪沒額中
之寶。空自悲嗟。皆由妄心。迷此真覺。若欲塞煩惱
之窟穴。截生死之根株。但能內觀一念無生。則空
華三界。如風卷烟。幻境六塵。猶湯沃雪。廓然無際。
唯一真如矣。
二者名為轉識。依於動心。能見相故。三者名為現識。
所謂能現一切境界。猶如明鏡。現於色像。現識亦爾。
隨其五塵。對至即現。無有前後。以一切時任運而起。
常在前故。
由依一念心動。轉此大智慧光而為能見。名轉識。
有能見故。復轉第一義諦境界而為世諦境界。名
現識也。隨其五塵對至即現者。如楞嚴云。汝以空
明則有空現。乃至色來現色。聲來現聲。香來現香。
味來現味。故曰即也。若據相宗解。五塵。即性境也。
現者。即是現在。顯現。現量之境。故曰即現。不現過
未之境。故無前後。任運而起常在前者。是因緣變。
非若分別變之有生滅也。此三雖屬黎耶。然亦通
屬末那。以有賴耶。必有末那故。瑜伽云。賴耶識起。
必二識相應故。若據後文即此相續識名為意識。
有意識處必有末那。以意識緣境。必以末那為染
淨依故。但此末那行相微細。故雖通意識。而凡夫
二乘皆所不知。是入地菩薩所知境故。此當相宗
從自證分而生見相二分也。
四者名為智識。謂分別染淨法故。五者名為相續識。
以念相應不斷故。
不了前境從自心現。本無染淨。而虗妄計度是染
是淨。生愛生憎。故名智識。言智識者。謂迷智體。初
起分別故。言相續者。謂既生憎愛。復於染淨法中
念念攀緣。心心無間。名相續識也。此從相見二分
而起法徧計也。
住持過去無量世等善惡之業令不失故。復能成熟
現在未來苦樂等報無差違故。能令現在已經之事
忽然而念。未來之事不覺妄慮。是故三界虗偽。唯心
所作。離心則無六塵境界。此義云何。以一切法。皆從
心起妄念而生。一切分別。即分別自心。心不見心。無
相可得。當知世間一切境界。皆依眾生無明妄心而
得住持。是故一切法。如鏡中像。無體可得。唯心虗妄。
以心生則種種法生。心滅則種種法滅故。
謂無明既發業已。而此相續識有三種思為業用。
能造善惡二業種。而令賴耶執持業種。常不斷絕。
此即起業相也。楞伽云。心名採集業。意名廣採集
<pb n="332"/>
是也。復能下。謂此識既造善惡二業。復能令賴耶
識成熟苦樂二果。亦不斷絕。此即業繫苦相也。能
令下。謂此識妄慮過現未來三世之境。而令賴耶
念念受熏亦不斷絕。由因果受熏皆不斷絕。故名
相續識也。下總結云。是知三界虗偽。皆是眾生自
心所現。若離自心外。無片事可得。當知境由心起。
還逐心亡。但心生非境生。心滅非境滅。似魚母念
魚子。如蜂王攝眾蜂。魚母不念而魚子亡。蜂王不
攝而眾蜂散。是以有心緣境。萬境摐然。無念憶持。
纖毫不現。終無心外法。能與心為緣。但是自心生。
還與心為相。是以箭穿石虎。非功力之所能。醉告
三軍。豈麯糵之所造。笋穿寒谷。非陽和之所生。魚
躍氷池。豈網羅之所致。悉為心感。顯此靈通。故知
萬法施為。皆自心之力也。問。現見六塵。森然滿目。
何故却說唯心。答。以一切法。本無所有。皆從最初
一念心動。轉心為念。由此妄念。生種種法。復於種
種法上分染分淨。起愛起憎。妄生苦樂。殊不知總
是自心取自心。故知但有一法現前。皆是自心分
別。設當一念暫起。盡因幻境牽生。起滅同時。更無
前後。問。既是法從心生。何故開眼但能見法。不見
自心。答。心不見心。以無形相可得見故。故金剛經
云。凡所有相。皆是虗妄。若見諸相非相。即見如來。
當知下。總結前文。無明。即不覺也。妄心。即業識也。
言不但五蘊身是無明業識住持。即外洎山河虗
空大地。皆是無明業識住持也。以業識能住持三
類性境故。故知緣生之法。皆是無常。如鏡裡之形。
無體而全因外境。似水中之月。不實而虗現空輪。
以心下二句。正言流轉還滅。皆是自心。更無別法。
由二乘凡夫。不達三界唯心。故詳示之。
復次言意識者。即此相續識。依諸凡夫。取著轉深。計
我我所。種種妄執。隨事攀緣。分別六塵。名為意識。亦
名分離識。又復說名分別事識。此識依見愛煩惱增
長義故。
此明從微細意識而生麤意識也。言即此相續識
者。顯非別有。即意所生也。依諸凡夫者。指人天乘
也。取著轉深者。執取相也。計我我所者。計名字相
也。由此二種虗妄徧計。於是見色取色。聞聲取聲。
乃至覺觸取觸。知法取法。故轉此意名為意識。又
名分離識者。以獨緣法塵故。又名分別事識者。以
能兼緣前五塵故。此識依見愛煩惱增長者。即見
思二惑也。由此二惑。故令相續益深。妄執愈熾。此
從二種法徧計上復生二種我徧計。所謂迷人者
必迷法也。此論以執法名意。執我名意識。非若識
論立意意識各有我法二執也。若據六粗次第。此
段當在起念相應不斷故之下。聯絡住持等文。則
前後相貫。讀者詳之。
依無明熏習所起識者。非凡夫所知。亦非二乘智慧
所覺。謂依菩薩從初正信。發心觀察。若證法身。得少
分知。乃至菩薩究竟地。不能盡知。唯佛窮了。何以故。
是心從本已來。自性清淨。而有無明。為無明所染。有
其染心。雖有染心。而常恒不變。是故此義唯佛能知。
所謂心性常無念故。名為不變。以不達一法界故。心
不相應。忽然念起。名為無明。
此下明由心意意識轉迷而為覺也。問云。上言一
切眾生心本清淨。皆依無明一動。熏起覺心。轉成
業識。即此最初無明。所熏之識。何人能知。答。凡夫
在五住煩惱中住。二乘雖斷四住。未達無明。所以
凡夫二乘悉皆無分。此之無明。要具大乘二種性
者。於初信位。發心觀察。於資粮位。修大乘順解脫
分。於四加行。復修大乘順決擇分。至通達位。入初
地時。斷一分無明。證一分法身。得少分知。乃至菩
薩地盡。不能盡知。秪名分覺。至佛果位。方能窮了。
名究竟覺。問。何故無明必待極果然後能知。答。是
<pb n="333"/>
心本來清淨。毫無垢染。如淨明日。無所不照。由於
清淨覺心。是初一念忽起動心。轉此光明淨覺而
成無明。所謂不思議熏。不思議變也。既為無明所
染。即名染心。不名淨覺。所謂不染而染也。由此最
初一念微細甚深。唯佛一人獨能覺了。餘雖隨分。
實未能知。故曰。聲前一句。千聖不傳。未曾親近。如
隔大千。問。既曰染心。則心已變。何故又曰常恒不
變。答。由心性本來常寂。本無妄念。不與染法相應。
故雖隨染緣。實未曾變。喻如風起澄潭之浪。浪雖
動而常居不動之源。似翳生空界之華。華雖現而
匪離虗空之性。問。既曰自性清淨。本無有染。何故
忽起無明。此無明者。從何所來。答。心性本自常恒。
皆由背覺合塵。不與法界相應。瞥起一念。故轉淨
覺而為無明。別無所來。實由不變。故隨染緣也。
染心者有六種。云何為六。一者執相應染。依二乘解
脫。及信相應地遠離故。二者不斷相應染。依信相應
地修學方便。漸漸能捨。得淨心地。究竟離故。三者分
別智相應染。依具戒地漸離。乃至無相方便地究竟
離故。
問。今此淨覺既為無明所染。不染而染。成此染心。
此染心復有幾種。何位方斷。答。有六種。言執相應
染者。即六粗中執取相。及計名字相。此即意識徧
計執也。由意識見愛。煩惱所增長故。二乘至無學
位。斷見思惑。證生空理。得三解脫。方得遠離。若菩
薩從初發心觀察。至七信位。信根成就。永無退失。
名信相應地。然此菩薩。雖未得人空。由信力故。見
思煩惱不得現行。故云遠離。非約隨眠。以留惑故。
攝論云。若不斷現行。則不異凡夫。若不留惑種。則
不異二乘。此約終教說。若約始教。初地已上。方說
留惑。若約實教菩薩。從初正信。便達真如本有。無
明本空。隨順無念。於此地前。能修法空真如三昧。
自然令彼法執不生。伏於無明。與真如相應。即能
學斷。故下文云。不了一法界義者。從信相應地觀
察學斷故。不斷相應染者。即六粗中第二相續相。
五意中相續識。即分別法執也。此菩薩從初資粮
加行位中修唯識觀。現行已伏。至通達位。究竟永
離。言淨心者。由入初地斷異生性障。證徧行真如。
故唯識頌云。若時於所緣。智都無所得。爾時住唯
識。離二取相故。分別智相應染者。即六粗中智相。
五意中智識。此即俱生法執也。具戒地者。即離垢
地。具淨尸羅。遠離能起毀犯煩惱垢故。無相方便
地。即第七遠行地也。前之五地。有相觀多。無相觀
少。至第六地。無相觀多。有相觀少。迨至第七地。純
無相觀。念念正受。但念空無相無作。故不起分別。
此意俱生法執。地地漸除。至此地。則意之徧計已
空。故下破依他也。
四者現色不相應染。依色自在地能離故。五者能見
心不相應染。依心自在地能離故。六者根本業不相
應染。依菩薩盡地得入如來地能離故。不了一法界
義者。從信相應地。觀察學斷。入淨心地。隨分得離。乃
至如來地。能究竟離故。
現色不相應染者。此即三細中現境界相。五意中
現識也。此境界是依根本無明一動所現。微細難
知。至不動地。已離業色。任運現身現土。名色自在。
能見心不相應染者。即三細中能見相。五意中轉
識也。此能見相。亦是根本無明一動所成。九地菩
薩。盡此業相。善知眾生十種稠林。以四無礙智現
身說法。名心自在。根本業不相應染者。即三細中
業相。五意中業識。此無明業相。至菩薩盡地。在無
間道。用金剛智。除滅無明。入如來地。得見心性。名
究竟覺。問。何故相宗但空徧計。不遣依他。答。相宗
立相。故不遣依他。唯空徧計。性宗顯性。故先除徧
計。亦遣依他。若空徧計而不遣依他。謂之半頭唯
<pb n="334"/>
識。若空徧計。復遣依他。方名具分唯識也。不了一
法界義者。即最初一念生相無明。名不覺相。亦名
根本無明。此無明從三賢位學斷。乃至菩薩盡地
漸離。至如來地。方究竟離。
言相應義者。謂心念法異。依染淨差別。而知相緣相
同故。不相應義者。謂即心不覺。常無別異。不同知相
緣相故。
問。同一染心而有相應不相應者何故。答。言相應
者。謂此染心初起。以無力故。心王心所。不能自生。
必依染淨境界方生。以境有差別。心心所亦異。故
曰知相緣相同也。以二法同生。名曰相應。言不相
應者。謂無明初起。以有力故。不藉境生。由背清淨
覺。不與淨覺相應。突起無明。即成不覺。故自始至
終。從迷積迷。曾無別異。不同心境有別異故。名不
相應。是知待生者弱。突起者強。在外者粗。在內者
細。背覺者難除。合塵者易遣也。
又染心義者。名為煩惱礙。能障真如根本智故。無明
義者。名為智礙。能障世間自在業智故。此義云何。以
依染心。能見能現。妄取境界。違平等性故。以一切法
常靜。無有起相。無明不覺。妄與法違故。不能得隨順
世間一切境界種種知故。
上以無明染心分根本枝末。此以染心配煩惱所
知。以染心為煩惱障者。由彼染心。昏煩惱亂。障礙
靜心。不能契合根本如理智故。根本智。即智淨相
也。以無明為所知障者。由彼無明。愚癡暗昧。障礙
淨用。不能證得自然業智故。自然業。即不思議業
用也。所以下徵釋。以染心為煩惱礙者。由彼染心
於六根門頭。見色聞聲。妄生取著。分染分淨。生愛
生憎。障平等理。故以染心為煩惱障也。以無明為
所知障者。以一切法本自寂滅。無有動相。由無明
一起。妄與法違。故開眼時。不達性空。皆成法礙。故
以無明為所知障也。是知心外無法。法外無心。但
了一心。諸塵自寂。起心背法。即乖法體。既與相違。
即不通達。若能順法界性。合真如心。則般若無知
無所不知矣。已上釋生滅因緣竟。
復次分別生滅相者有二種。云何為二。一者粗。與心
相應故。二者細。與心不相應故。又粗中之粗。凡夫境
界。粗中之細。及細中之粗。菩薩境界。細中之細。是佛
境界。
此釋立義分中生滅相之相字也。因生滅之相有
粗細。故特明之。言粗者。即六染中前三染。與境相
應而起。其相粗顯。人所易了故。此即相生滅也。言
細者。即六染中後三染。是背覺而突起。其相微細。
人所難了故。此即流注生滅也。又粗下復詳分麤
細。麤中粗者。謂三染心雖俱名粗。就中第一執相
應染為尤粗。二乘三賢皆能覺察此染故。以是粗
意識徧計故。粗中細者。即前三染中後二染。謂不
斷相應染。及分別智相應染也。此於粗中稍細。是
初地以至七地菩薩所知故。以是微細意識所徧
計故。細中粗者。謂後三染心。雖俱名細。就中前二
稍粗。謂現色不相應染。及能見心不相應染。此是
賴耶所緣相分。及能緣見分。是八地九地菩薩所
知故。細中之細。即最後根本業不相應染。以能所
未分。行相微細。唯佛能了故。古德云。學道之人細
識心。細中之細最難尋。可中尋到無尋處。方信凡
心即佛心。正此意也。
此二種生滅。依于無明熏習而有。所謂依因依緣。依
因者。不覺義故。依緣者。妄作境界義故。若因滅則緣
滅。因滅故不相應心滅。緣滅故相應心滅。
此明由因緣而有生滅相。以見生不自生。由因緣
生。滅不自滅。由因緣滅也。若統言生。三細六粗。皆
依無明熏習而生。故曰依於無明熏習而有也。若
別言生。依無明因。生三種不相應心。依境界緣。生
<pb n="335"/>
三種相應心。故曰依因依緣也。若統言滅。則無明
滅時。無明所起現識境界亦滅。故曰若因滅則緣
滅。若別顯滅。三細因無明生。無明滅時。三細亦滅。
三粗從境界緣生。故境界滅時。三粗亦滅也。此約
生佛始終言生滅。非約剎那生滅義也。
問曰。若心滅者。云何相續。若相續者。云何說究竟滅。
答曰。所言滅者。唯心相滅。非心體滅。如風依水而有
動相。若水滅者。則風相斷絕。無所依止。以水不滅。風
相相續。唯風滅故。動相隨滅。非是水滅。無明亦爾。依
心體而動。若心體滅者。則眾生斷絕無所依止。以體
不滅。心得相續。唯癡滅故。心相隨滅。非心智滅。
此約粗細二心滅有先後以興難也。意謂境界緣
滅。則相應心已滅。不應復有不相應心相續。若謂
尚有不相應心相續者。即此便是不滅之相。云何
復說究竟滅。答。謂境界緣滅。唯相應心粗相滅。非
心體滅。無明滅時。亦唯不相應細相滅。非心體滅
也。如風下喻明。如風依水而有動相者。立喻本也。
若水下。先喻相應心也。以境滅時相應心相雖滅。
心體不滅。以不滅故。三細相續。正如猛風滅故。粗
浪相滅。非水體滅也。唯風下。次喻不相應心也。以
心非動性。故無明滅而染相滅。而心不滅。正如微
風滅故。細波亦滅。非水體滅也。無明下法合。無明
依心而動。合喻本也。若心下。合相應心滅而心體
不滅也。此眾生。是依業轉二相之眾生也。斯即八
地已上菩薩皆依業轉得名。以粗染滅時。細染不
滅。故八地已上菩薩。尚在生滅。流注不斷。未得成
佛。唯癡下。合不相應心滅而心智不滅也。以無明
滅時。細染方盡。而如來大圓鏡智淳淨明故。故曰
非心智滅。已上釋心相竟。

大乘起信論續疏卷上

<sarticle>大乘起信論續疏卷下</sarticle>
馬鳴菩薩　造
梁三藏法師　譯
月氏國婆首那王子譯語沙門智
明雜華林釋　通潤　述疏
復次有四種法熏習義故染法淨法起不斷絕。云何
為四。一者淨法。名為真如。二者一切染因。名為無明。
三者妄心。名為業識。四者妄境界。所謂六塵。
此下廣明生滅門覺不覺義。皆由染淨二種因緣
熏習而成也。先標四法為能熏所熏之張本。生滅
中所具淨法名為真如者。即十地所證。皆以真如
為因也。一切染因為無明者。謂九相五意六染。皆
依無明為因也。妄心雖名業識。實通事識。今據本
故。但言業識。六塵。是事識所緣之境。問。染淨二法。
應敵體相翻。何故淨法唯一。而染法有三。答。一炬
之火。能燒眾薪故。
熏習義者。如世間衣服。實無於香。若人以香而熏習
故。則有香氣。此亦如是。真如淨法實無於染。但以無
明而熏習故。則有染相。無明染法。實無淨業。但以真
如而熏習故。則有淨用。
此釋熏習二字。先喻明。此亦下法合。真如實無染
相。隨染熏而現幻相。無明實無淨用。隨淨熏而成
實用。故染法熏真如。但云染相。而不言用。真如熏
染法。但云淨用。而不言相。以相虗而用實故。經云。
如來藏為惡習所熏。名為藏識。此言染法熏淨法
也。又云。由如來藏。故能厭生死。樂涅槃。此名淨法
熏染法也。溈山云。此性本來清淨。具生萬物。但以
染淨二緣而有差別。故諸佛悟之。一向淨用。而成
覺道。凡夫迷之。一向染用。沒溺輪迴。其體不二。故
般若云。無二無二分。無別無斷故。喻如一水。若珠
入則清。塵雜則穢。又如一空。若雲遮則昏。月現則
<pb n="336"/>
淨。故大智度論云。譬如清淨池水。狂象入中令其
渾濁。若水清珠入。水即清淨。心亦如是。煩惱入心。
能令心濁。善法入心。能令心淨。故知垢淨無性。真
妄從緣。若昧之則念念輪迴。遺失真性。若照之則
心心寂滅。圓證涅槃。故無性因緣論云。阿難調達。
並為世尊之弟。羅睺善星。同是如來之胤。而阿難
常親給侍。調達每興逆害。羅睺則護珠莫犯。善星
則破器難收。以此而觀。諒可知矣。若云各有自性。
不可貿遷。則鷹化為鳩。本心頓盡。橘化為枳。前味
已消。故知有情無情。各無定性。但隨心變。盡逐緣
生。故偈云。如來所有性。即是世間性。如來無有性。
世間亦無性。所謂無性緣生。緣生無性。
云何熏習起染法不斷。所謂以依真如法故。有於無
明。以有無明染法因故。即熏習真如。以熏習故。則有
妄心以有妄心。即熏習無明。不了真如法故。不覺念
起現妄境界。以有妄境界染法緣故。即熏習妄心。令
其念著。造種種業。受於一切身心等苦。
先釋染法熏淨。翻淨成染也。熏習有二義。一習熏。
謂熏心體成染淨等。二資熏。謂現行心境及諸惑
相資等。依真如法有無明者。顯能熏無明。依真如
有。是依他起。以有下。顯無明交相顯而成九相也。
無明熏習真如而成妄心者。所謂不思議熏。不思
議變也。言不思議熏者。謂無明熏真如。不可熏處
而能熏。故名不思議熏。又熏即不熏。不熏之熏。名
不思議熏。不思議變者。謂真如心受無明熏。不可
變異而能變。故名不思議變。又變即不變。不變之
變。名不思議變。故勝鬘經云。染而不染。難可了知。
不染而染。難可了知。問。此中言真如受熏。護法言
真如不受熏者何故。答。護法立義。以異熟識從惑
業生。故立真如常恒不變。不許隨緣。故唯識云。性
非堅密。能受習氣。乃是所熏。以真如體。無為堅密。
猶如金石。故不受熏。此中立義。以如來藏為無始
惡習所熏。名為藏識。以如來藏不變隨緣。能成染
淨。故真如因無明薰習而轉成業識。此業識心。復
資熏無明。增其不了。令其轉成轉識。及與現識。由
此現識境界風動。復能鼓動心海。轉生識浪。念著
境界。此即意及意識也。於中念字。即六粗中智相。
相續相也。著字。即六粗中執取相。計名字相也。造
種種業等。即業相。及業繫苦相也。此上自本至末
以略標。此下從末向本以廣釋。
此妄境界熏習義則有二種。云何為二。一者增長念
熏習。二者增長取熏習。妄心熏習義有二種云何為
二。一者業識根本熏習。能受阿羅漢辟支佛一切菩
薩生滅苦故。二者增長分別事識熏習。能受凡夫業
繫苦故。無明熏習義有二種。云何為二一者根本熏
習。以能成就業識義故。二者所起見愛熏習。以能成
就分別事識義故。
先釋妄境熏妄心。謂境界熏習之力。能令增長微
細意識智相相續。復能增長事識執相計名及見
愛二種煩惱。妄心下。釋妄心熏無明也。一業識能
資熏住地無明。迷於無相。能起轉相。現相。及智相。
相續相。令彼三乘。雖出三界。離事識分段粗苦。猶
受黎耶變易行苦。二以事識能資熏現行無明。起
見愛惑。發動身口。造種種業。受凡夫分段苦。無明
下。釋無明熏真如也。一根本無明熏真如。成業識。
二枝末無明熏真如。成意識。
云何熏習起淨法不斷。所謂以有真如法故。能熏習
無明。以熏習因緣力故。則令妄心厭生死苦樂求涅
槃。以此妄心有厭求因緣故。即熏習真如。自信己性。
知心妄動。無前境界修遠離法。以如實知無前境界
故。種種方便起隨順行。不取不念。乃至久遠熏習力
故。無明則滅以無明滅故。心無有起。以無起故。境界
隨滅。以因緣俱滅故。心相皆盡。名得涅槃。成自然業。
<pb n="337"/>
此下釋淨法熏染。翻染成淨也。先明真如內熏無
明。能令妄心厭求而成淨業。反熏真如。增其勢力。
自信己心。本來不動。亦無前境。則知動心是妄。前
境是虗。修遠離法。以求出離。以如下。釋上修習遠
離法也。謂於資粮位中初修大乘順解脫分。二取
隨眠。猶未滅伏。於加行位。復修大乘順決釋分。於
暖頂位。依能取識。觀所取空。下忍起時。印境空相。
中忍起位。於能取識。如境是空。順樂忍可。上忍起
時。印能取空。世第一法。雙印空相。皆帶相故。未能
實證。入初地時。於所緣境。無分別智。都無所得。爾
時乃名實住唯識。真勝義性。即證真如。智與真如。
平等平等。俱離能取所取相故。此中起隨順行。即
順解脫分及順決擇分也。不取不念。以所取空。能
取亦空也。久遠熏習。無明則滅者。謂自十信至初
地為一僧祇。二地至七地為一僧祇。八地至佛果
為一僧祇。由過三僧祇。方得滅盡。故曰久遠。以根
本無明滅故。即無業轉二識。故曰心無有起。以無
此二為能熏故。妄境亦滅。因即無明。緣即境界。心
相即六染。以無明因滅故。業等三染。心相亦滅。以
境界緣滅故。智等三染。心相亦滅。翻前妄心妄境。
故得涅槃以六染皆煩惱礙故。翻前無明成自然
業。以無明為智礙故。
妄心熏習義有二種。云何為二。一者分別事識熏習。
依諸凡夫二乘人等。厭生死苦。隨力所能。以漸向無
上道故。二者意熏習。謂諸菩薩發心勇猛。速趣涅槃。
此釋妄心熏真如也。若斷見愛。盡意識。除我執。證
人空。是二乘根器。從漸而入者。若斷法執。證法空。
發火心。求大果。是菩薩根器。從頓而入者。據此則
前之五意與意識。與法相宗立義。各有差別。此以
執分別俱生法執者為意。以執分別俱生我執者
為意識也。故斷我執者為小乘。斷法執者為大乘
也。
真如熏習義有二種。云何為二。一者自體相熏習。二
者用熏習。
此釋真如熏習無明也。謂念自己體中。從無始來。
具有真如。定可作佛。名相熏習。又念自己與一切
眾生。元是一體。發心決定度脫。名用熏習。
自體相熏習者。從無始世來。具無漏法。備有不思議
業作境界之性。依此二義恒常熏習。以有力故。能令
眾生厭生死苦。樂求涅槃。自信己身。有真如法。發心
修行。
此釋自體相熏習也。謂信自己真如體中。具足一
切無漏性功德相。此性德內。備有不思議業。能作
一切勝妙境界之相。依此本有體相。二六時中。如
鷄抱卵。念念不斷。恒常熏習。由熏習故。道力漸勝。
能令眾生厭苦求樂。以實有厭求心故。自信體中
有真如法。發心修行。故知真如不守自性。隨緣成
一切法。以諸法唯心所現。各無自體。虗假相依。無
決定性。以無性故。能隨異緣成一切性。若有定性。
猶如金石。各有堅性。不可令易。今此無性猶如於
水。遇冷成冰。逢火成水。故中論云。集若有定性。先
來所不斷。於今云何斷。道若有定性。先來所不修。
於今云何修。故知若有定性。一切諸法皆不得成。
若無定性。一切皆成。故大經云。以有空義故。一切
皆得成也。
問曰。若如是義者。一切眾生。悉有真如。等皆熏習。云
何有信無信。無量前後差別。皆應一時自知有真如
法。勤修方便等入涅槃。答曰。真如本一。而有無量無
邊無明。從本已來。自性差別。厚薄不同故。過恒河沙
等上煩惱。依無明起差別。我見愛染煩惱。依無明起
差別。如是一切煩惱。依於無明所起前後無量差別。
唯如來能知故。
意謂真如平等。則應一時平等熏習。平等知有。平
<pb n="338"/>
等得入涅槃。何故復有前後種種差別。答。謂真如
雖是平等。而有信不信前後種種差別者。以有無
明厚薄故也。河沙等上煩惱者。言無明分劑之多。
尚在恒河沙等之上。此依根果無明而起所知障
也。我見愛染煩惱者。即見思二惑。此依潤生無明
而起煩惱障也。二皆言煩惱者。以此二種。雖粗細
不同。皆非寂靜。故總名煩惱也。言前後者。謂發業
在前。潤生在後。唯如來知者。以無念故。餘皆不知
者。無明障故。經云。眾生身中有佛三十二相八十
種好。坐寶蓮花。與佛無異。但以自眼有翳。妙見不
通。雖同一性。要以智明。如樂蘊奇音。指妙則宮商
應節。人懷覺性。智巧則動用冥真。得失在人。精粗
由己。所以善逝按指。發海印光。含識舉心。現塵勞
相。
又諸佛法。有因有緣。因緣具足。乃得成辦。如木中火
性。是火正因。若無人知。不假方便。能自燒木。無有是
處。眾生亦爾。雖有正因熏習之力。若不遇諸佛菩薩
善知識等以之為緣能自斷煩惱。入涅槃者。則無是
處。若雖有外緣之之力。而內淨法未有熏習力者。亦
不能究竟厭生死苦。樂求涅槃。若因緣具足者。所謂
自有熏習之力。又為諸佛菩薩等慈悲願護故。能起
厭苦之心。信有涅槃修習善根。以修善根成熟故。則
值諸佛菩薩示教利喜。乃能進趣向涅槃道。
此重釋等有真如正因。不能具知具證者。以無外
緣故。必內因外緣兩皆具足。方得成辦。如木下。喻
明有因無緣。不能成就。木喻無明。火喻正因。若無
人知。喻無善知識指示。不能知也。不假方便者。喻
人縱知而不修行。亦不能出智慧火。燒無明木也。
不知木中有火者名痴人。若知木中有火而不肯
鑽求者。是自棄人也。必也知行並進。方得發智慧
火。燒無明木。眾生下法合。真如熏習。合正因也。諸
佛菩薩。合指火人。經云。佛法無人說。雖慧莫能了。
故須諸佛菩薩為增上緣也。若雖下。正言有緣無
因。亦不能成就。未有熏習力者。言雖有善知識指
示。自己悠悠怱怱。心力不猛。似有如無。因循過日。
亦未能究竟實厭生死。實樂涅槃。若因下。合因緣
成就。方成辦也。必要自己生死心切。熏習之力又
猛。外有明師善友切磋砥礪。然後發厭苦心。知得
生死苦中非久戀之鄉。信得涅槃至樂是安身之
處。方始修習善根。善根成熟。無明之根漸漸微薄。
則得親見諸佛。耳提面命。指示教誨。利益歡喜。方
得進趣涅槃。言善根者。或指五根。或無貪等三根
也。問。若言無師自證。即墮自然。若從他解。仍涉因
緣。且大道之體。非是自然。亦非因緣。云何開示不
乖法體。答。為破他求。故說須自證。為執自解。故從
他印可。若當親省之時。迷悟悉空。自他俱絕。尚不
見自。何況其他。故古德云。見性不留佛。悟道不存
師。以此自覺聖智。無師智。自然智之所證處。不從
他悟。以自證之法。法從心現。不自外來。故無師而
亦能自得也。大慧云。我及餘菩薩。不由於他。通達
佛法。又經云。舍利弗問。何故諸賢復發此言。從今
日始。不以佛為聖師。諸比丘言。從今日始。自在其
地。不在他鄉。自歸於己。不歸他人。自為師匠。不用
他師。故今日不以佛為聖師。此乃但可自知。方見
真實。所以千聖拱手。作校計不得。是以若達此宗。
歸於自地。室中寶藏。豈自外來。衣內明珠。匪從他
得。
用熏習者。即是眾生外緣之力。如是外緣。有無量義。
略有二種。云何為二。一者差別緣。二者平等緣。
此釋自體用熏習也。即是眾生外緣之力者。正謂
初發心時。便欲度脫一切眾生為己任。方見大用
也。如云當為一切眾生父母。為導師。為救。為歸。為
舍宅等。此皆發心作一切眾生外緣也。以差別緣
<pb n="339"/>
度凡夫二乘。以平等緣度菩薩。
差別緣者。此人依於諸佛菩薩等。從初發意始求道
時。乃至得佛。於中若見若念。或為眷屬父母諸親。或
為給使。或為知友。或為冤家。或超四攝。乃至一切所
作無量行緣。以起大悲熏習之力。能令眾生增長善
根若見若聞。得利益故此緣有二種。云何為二。一者
近緣。速得度故。二者遠緣。久遠得度故是近遠二緣
分別復有二種。云何為二。一者增長行緣。二者受道
緣。
先釋差別緣。言此人者。指發心修行人也。此人從
初發心時。不依二乘發心。即依諸佛菩薩發心。願
為一切眾生作差別緣。願我從初發心求道。乃至
最後成佛時。于三阿僧祇劫中。以法眼天眼慈心
悲心。或曾見彼。或曾念彼。我悉現種種身。為彼作
增上緣。令彼增長善根。得大利益。或為下。正顯差
別因緣。為眷屬者。父母親戚之類。為給使者。供給
使令之人。為知友者。如道吾之化雲岩。岩頭之悟
雪峯等。為冤家者。如調達之害佛。傲象之害舜等。
所謂或順或違。無非增上也。四攝者。謂布施。愛語。
利行。同事也。大悲熏習之力者。言作此類。皆是菩
薩同體大悲之力。故現種種差別身相。親近眾生。
能令見者聞者漸長善根。皆得利益。如師子現指。
醉象禮足。慈母遇子。盲賊得明。城變琉璃。石舉空
界。釋女瘡合。調達病痊。皆是本師積劫熏修慈善
之力。令一切眾生自心所現得利益也。言近緣者。
如信根已成熟者。令彼一言之下。心地開通。如馬
師之化大梅。南泉之化趙州等。遠緣者。觀其信根
下劣。必經遠劫方始得度者為作遠緣。如十六王
子說法華經。令受經者。經無量劫。方得度等。增長
行緣者。謂己信而受道修行者。與彼作增長緣。若
未信而未受道者。與彼作受道緣。若不作此受道
因緣。當來不得化彼故。
平等緣者。一切諸佛菩薩。皆願度脫一切眾生。自然
熏習。常恒不捨。以同體智力故隨應見聞。而現作業。
所謂眾生。依於三昧。乃得平等見諸佛故。
以平等法。作平等緣。度菩薩根。令彼成佛也。如法
華云。化一切眾生。皆令入佛道。如我昔所願。今者
已滿足。正言佛度眾生。我願亦爾。縱不為彼善友
知識。以我度生願力。自然熏習。常恒不捨。以與眾
生同此智力。故隨眾生應見應聞。即為示現彼所
當得自在業用。此是眾生依真如三昧得見平等
法性佛時。便是此緣。此緣亦是啐啄同時。觀此二
緣。則知背佛深恩。亦已多矣。所謂父雖念子而子
終不念父。父子終身不得相見。職此之由。金光明
疏云。法性身佛者。非是二乘下地凡夫之所知見。
唯應度者示令得見。此即無身之身。無相之相。以
一切智為頭。第一義諦為髻。八萬四千法門髮。中
道大悲眼。白毫無漏鼻。十六空舌。十八不共齒。四
弘誓肩。三三昧腰。如來藏腹。權實智手。定慧足。如
是等相。莊嚴法性佛。
此體用熏習。分別復有二種。云何為二。一者未相應。
謂凡夫二乘初發意菩薩等。以意意識熏習。依信力
故而能修行。未得無分別心與體相應故。未得自在
業修行與用相應故。二者已相應謂法身菩薩得無
分別心。與諸佛智用相應。唯依法力。自然修行。熏習
真如。滅無明故。
未相應者。謂凡夫二乘伏意識。熏習真如。三賢菩
薩伏意。熏習真如也。意識熏習真如者。知意識是
生死因。今欲斷之。故以真如熏習意識。斷我執而
證人空。不斷分別法執。未得無分別根本智。與平
等法身相應。又未得後得智自在業用與報化二
身相應。意熏習真如者。謂此三賢位中。雖知此染
意能為法障。雖依信力加行修行。猶未能斷。未得
<pb n="340"/>
平等性智。故不與平等法身相應。又未得後得自
在業用。故不與報化二身相應。故曰不相應也。已
相應者。謂初地已上菩薩。已斷分別法障。得無分
別根本智。得證如來一分平等法身。故與諸佛智
相應。又證一分無分別後得智。故與諸佛用相應。
由初地斷分別心。以證無分別智。自二地以上唯
依真如法力任運修行。不勞作意。真如漸證。無明
漸滅。故曰已相應也。問。地上菩薩。猶有智識等四
意在。如何得說相應。而與地前有異。答。相續識。是
分別法執。初地已斷。故得無分別智與理相應。智
識雖在。但是俱生。不障見道故。況從二地以至七
地。亦已斷盡。二種粗識既盡。妙平二智已成。內智
外現。復何所礙。雖餘三種細識。以有妙平二智為
主。不乖相應。所以不同。地前事識現行。未得相應也。
復次染法。從無始已來熏習不斷。乃至得佛。後則有
斷。淨法熏習則無有斷。盡於未來。此義云何。以真如
法常熏習故。妄心則滅。法身顯現。起用熏習。故無有
斷。
此總結前文。雖染法淨法起不斷絕。究而言之。由
此染法熏習不斷。本來未曾覺悟。故說無始。至成
佛時。染法可斷。故說有終。而此淨法熏習。盡未來
際。終無有斷。問。染淨二法。同一覺心。何故染熏可
斷。淨熏不可斷。答。以染法是新熏。故至成佛時。染
熏一斷。更不復生。淨法是本來具足。故染心一滅。
即證法身。便能發起不思議業用。為諸眾生作增
上緣。復熏習真如。盡於未來。終無有斷。故復禮法
師問天下學人真妄偈曰。真如性本淨。妄念何由
起。從真有妄生。此妄安可止。無初即無本。有終應
有始。無始而無終。長懷懵茲理。願為開微妙。析之
出生死。清涼國師答云。迷真妄念生。悟真妄即止。
能迷非所迷。安得全相似。從來未曾悟。故說妄無
始。知妄本自真。方得恒常理。分別心不止。何由出
生死。宗密禪師釋云。大乘經教。統唯三宗。一法相
宗。二破相宗。三法性宗。此問是法性宗中嚙鏃關
節。不問二宗。以法相宗。所說一切有漏妄法。無漏
淨法。無始時來。各有種子在阿賴耶識中。遇緣熏
習。即各從自性起。都不關真如。不言從真生妄。彼
說真如一向無為寂滅。故不言從真起妄也。若破
相宗。一向說凡聖染淨。一切皆空。本無所有。設有
一法過涅槃者。亦如幻夢。彼且真亦不立。何況於
妄。故亦不言從真起妄也。唯疑法性宗。以此宗。經
論皆言從真起妄故。如云法身流轉於六道。名曰
眾生。如云。如來藏受苦樂等。又言悟妄即真。如云
初發心時。便成正覺。知妄本自真。見佛即清淨等。
又言凡聖混融。如云一切眾生本來成正覺。般涅
槃。毗盧遮那身中具足六道等。又云真妄相即。雖
說煩惱菩提。無有始終。又說煩惱終盡。方名妙覺。
因義宗有礙。自語相違。故發此問。諸師所說。但說
無垢染耳。唯清涼所答。約真如不變。不礙隨緣。方
為契當。今宗密試答云。本淨本不覺。由斯妄念起。
知真妄即空。知空妄即止。止處名有終。迷時號無
始。因緣如幻夢。何終復何始。此是眾生原。窮之出
生死。又人都謂真能生妄。故疑妄不窮盡。為決此
理。重答前偈。不是真生妄。妄迷真如起。知妄本自
真。知真妄即止。妄止似終末。悟來似初始。迷悟性
皆空。性空無終始。生死由此迷。達此出生死。又釋
云。無始而有終。長懷懵斯理者。即法相事而例難
之。今云有妄即真。則同無終始。若分別說應有四
句。真如則無終無始。真智則無終有始。無明則無
始有終。瞥起妄念則有終有始。若約圓融。同無終
始。既無終始。亦復無有無終無始。唯忘言絕慮。可
會斯玄。詳上答意。深合圓宗。於隨緣門。初即迷真
起妄。後乃悟妄即真。於迷悟中。似分終始。約不變
<pb n="341"/>
門。妄自本空。誰論先後。真俗無性。聖凡但名。譬如
迷繩作蛇。疑杌為鬼。真諦非有。俗諦非無。二諦相
成。不墮邪見。是以俗諦不得不有。有常自空。真諦
不得不空。空常徹有。今時學者。多迷空有二門。盡
成偏見。唯尚一切不立。拂跡歸空。於相違差別義
中。全無智眼。既不辯惑。何以釋疑。故云。涅槃心易
曉。差別智難明。若能空有門中。雙遮雙照。真俗諦
內。不即不離。方可弘法為人。紹隆覺位。已上釋熏
習竟。
復次真如自體相者。一切凡夫聲聞緣覺菩薩諸佛
無有增減。非前際生。非後際滅。畢竟常恒。從本已來。
自性滿足一切功德。所謂自體有大智慧光明義故。
徧照法界義故。真實識知義故。自性清淨心義故。常
樂我淨義故。清涼不變自在義故。具足如是過於恒
沙不離不斷不異不思議佛法。乃至滿足。無有所少
義故。名為如來藏。亦名如來法身。
此下釋立義分中能示摩訶衍自體相用故。先明
體大。謂真如平等。故在聖在凡。不增不減。非生故
常。非滅故恒。法王經云。若說如來為小乘說小乘
法。為闡提說闡提法。是斷佛性。是滅佛身。是說法
人當歷百千萬劫諸地獄。何以故。眾生之性即是
佛性。從本已來。無有增減。云何於中分別藥病。是
知一切法皆是佛法。正此意也。從本下。顯相大也。
言本來者。非今有也。言自性者。非外來也。言滿足
者。不欠少也。言一切者。是普該也。言大智慧光明
義者。無明[殼-一]中有慧日也。徧照法界義者。虗妄見
中有法眼也。真實識知義者。夢幻境中有真諦也。
自性清淨義者。染污識中有淨性也。常樂我淨義
者。生滅法中有真常也。生死苦中有真樂也。二無
我中有真我也。二種障中有真淨也。眾熱不能到。
故清涼。二死不能易。故不變。業繫不能縛。故自在。
呼之即應。故不離。用之不匱。故不斷。今古常然。故
無異。擬心不得。故不可思。言語不及。故不可議。由
自體中。具足如許佛法故。在因中名如來藏。以能
含孕如來妙寶王剎故。在果名法身。於一切法成
等正覺故。大乘法界無差別論云。眾生法身。既與
如來法身相應。何故無有如來德用。應知此如蓮
未開。諸惡見葉共包裹故。如金墮廁。在於覺觀糞
穢中故。如滿月被蝕。我慢羅睺所執取故。如池水
被濁。貪欲塵土所混雜故。如金山被翳。瞋恚泥垢
所封著故。如虗空被覆。愚痴重雲之所蔽故。如日
未出。在無明習氣地中故。如世界未成。在六處水
大藏中故。如雲無雨。相違緣現前故。
問曰。上說真如其體平等。離一切相。云何復說體有
如是種種功德。答曰。雖實有此諸功德義。而無差別
之相。等同一味。唯一真如。此義云何。以無分別。離分
別相。是故無二。復以何義得說差別。以依業識生滅
相示。此云何示。以一切法。本來唯心。實無於念。而有
妄心。不覺起念。見諸境界。故說無明。心性不起。即是
大智慧光明義故。若心起見。則有不見之相。心性離
見。即是徧照法界義故。若心有動。非真識知。無有自
性。非常非樂。非我非淨。熱惱衰變。則不自在。乃至具
有過恒沙等妄染之義。對此義故。心性無動。則有過
恒沙等諸淨功德相義示現。若心有起。更見前法可
念者。則有所少。如是淨法無量功德。即是一心。更無
所念。是故滿足。名為法身如來之藏。
此下問答通妨也。前云真如平等離相。不應復說
體中復有種種差別功德。答。言離相者。是離一切
虗妄差別染相。今所有者。是真如體中所具清淨
功德相。此功德相。雖有種種。實無差別。以等同一
味。全相是體故。問。既曰實有種種功德。何故復說
本無差別。答。以無虗妄分別心故。雖有種種功德
而實無差別也。問。既曰本無差別。何故復說種種
<pb n="342"/>
功德。答。皆依業識生滅相中顯示種種差別功德。
問。此諸功德。於生滅相中云何顯示。答。以一切法
本來唯一真如。實無種種名。種種相。所謂天地同
根。萬物一體。由最初不覺。忽起動心。遂生三細。復
現六粗。於是差別之相。紛紜雜糅。並立乎前。將此
大光明藏轉為無明。若心性不起。復轉此無明為
大智慧光明。若心起見。則見此而不見彼。所見甚
小。心性離見。如白日麗天。無物不照。若心有動。則
知名義不達真如。不可謂之真知。一動則遺失真
性。故無有自性。一動便是生滅。不可謂常。一動便
招苦果。不可謂樂。一動便能背覺。不可謂我。一動
遂成染心。不可謂淨。一動遂成熱惱。不得清涼。一
動便有衰壞。不可謂不變。一動便有業繫。不可謂
自在。極而言之。更有無量妄染。皆由一動而起。故
除此一動。顯示無量淨功德相。以由翻染成淨。故
自體相用必在生滅門頭顯示也。故知覺與不覺。
皆在生滅門中相待而立。若在真如門中。二俱不
存。故圓覺經云。生死涅槃。同於昨夢。楞嚴云。妙性
圓明。離諸名相。問。何故一動。則不見淨法。不動則
淨法滿足。答。若心有動。更見目前有一法可當情
念者。則應自心便少一種淨法矣。正如一碧晴空。
纔起片雲。便少一片青天。片雲不起。青天自然滿
足。故知妄念愈多。淨法愈少。若無所念。而淨法方
得滿足也。故宗鏡云。若了自心。無事不辦。或妄取
前境。却成內自不足。牛頭云。諸佛於此而得菩提。
諸佛於此而轉法輪。諸佛於此而般涅槃。此是心
處得菩提。色處轉法輪。眼處入涅槃。若爾者。則知
妄身究竟涅槃。法身常在。淨土具足。更少何物。復
更何求。初發心時。便成正覺。故曰為學日益。為道
日損。
復次真如用者。所謂諸佛如來。本在因地。發大慈悲。
修諸波羅蜜。攝化眾生。立大誓願盡欲度脫等眾生
界。亦不限劫數。盡於未來。以取一切眾生如己身
故。而亦不取眾生相。此以何義。謂如實知一切眾生。
及與己身真如平等。無別異故以有如是大方便
智。除滅無明。見本法身。自然而有不思議業種種之
用。即與真如等徧一切處又亦無有用相可得。何以
故謂諸佛如來。唯是法身智相之身第一義諦。無有
世諦境界。離於施作。但隨眾生見聞得益。故說為用。
此下釋用大也。舉如來因地者。見得果上不思議
業用。由因中悲智所修成也。慈悲者。四無量之二
也。諸波羅蜜。即十度也。以此十度攝化眾生到彼
岸故。大誓願。即願波羅蜜也。盡欲度脫等眾生界
者。無處不度也。亦不限劫數盡於未來者。無時不
度也。取一切眾生如己身者。不見有我相也。亦不
取有眾生相者。不見有人相也。唯無我無人。故度
盡眾生。無生可度。問。既曰取眾生如己身。又曰不
取眾生相者何義。答。良以眾生與己。原是一體。由
情生智隔。相變體殊。故分人分我。今既以大悲度
諸眾生。復以大智觀察自他同一法性。無有別異。
即用此智。破滅無明。親見本有法身。從法身中。自
然流出不思議業用。現種種身。度脫眾生。其所現
身。即與真如平等徧一切處。雖有如此大用。而亦
亡其用相。故不見我為能度。眾生為所度也。問。既
有如此業用。又無用相可得者。何故。答。如來之身。
是法性身。如來之土。即法性土。故雖現種種身。種
種土。無非皆從法性海中自然流出。非若世人有
心造作施設。名之為用。皆就眾生見聞得益。故說
為用。其實如來分上實無用相。故知真心妙用。隨
感隨現。如春工之肖物。如空谷之答響。故宗鏡云。
若以如如佛。法性佛。何人不具。若以國土身。虗空
身。何法不圓。則處處皆是寶坊。丘陵誰立。念念咸
成正覺。妄想何生。故魏府老洞華嚴云。佛法在日
<pb n="343"/>
用處。在行住坐臥處。吃茶吃飯處。語言相問處。所
作所為。舉心動念。又却不是也。故知學道之人別
無方便。只是日用處不迷真心。自然顯發耳。
此用有二種。云何為二。一者依分別事識。凡夫二乘
心所見者。名為應身。以不知轉識現故。見從外來。取
色分齊。不能盡知故。二者依於業識。謂諸菩薩。從
初發意。乃至菩薩究竟地心所見者名為報身。身有
無量色。色有無量相。相有無量好。所住依果。亦有
無量種種莊嚴隨所示現。即無有邊。不可窮盡。離分
齊相。隨其所應常能住持。不毀不失。如是功德。皆因
諸波羅蜜等無漏行熏。及不思議熏之所成就。具足
無量樂相。故說為報。
此釋凡夫二乘所見名應身也。由彼凡夫二乘迷
於本識。順於事識。然此事識。粗顯猛利。任運分別。
依此粗分別識。但見應化粗相。不見報身細相。如
凡夫見佛是老比丘相。二乘見佛是阿羅漢等。而
彼不知此應身者。皆由見相未忘。元從自己第八
轉識所現。不達唯識。計有外塵。今見佛身亦在心
外。遂執心外實有是相。又不達即色是心。本無分
劑。取分劑相。殊不知佛之化身。是隨感而應。實無
限量也。二者下。釋菩薩所見者名報身也。十信已
還。皆順業識。故在資粮位中。至究竟地。所見佛身。
皆名報身。言報者。以業識是總報主。故轉此識者。
皆得見報身也。身有下。顯正報無分齊也。所住下。
顯依執亦無分齊也。隨其所應者。謂彼菩薩心無
分齊。故所見亦無分齊也。常能住持不毀不失者。
非若化身之有去來生滅也。如是下。結歸本因。無
漏行熏者。即十波羅蜜所熏無漏業也。不思議熏
者。即真如熏無明也。由斯二種熏習之力。故能以
有漏無明所招生死苦報。轉成無漏寂滅樂相。故
名報身。故知佛無依處。應機普現。色無定色。若摩
尼之應青黃。形無定形。猶光影之任修短。相無定
相。似明鏡之對妍[媏-而+(一/虫)]。故隨樂皆現。
又凡夫二乘所見者。是其粗色。隨於六道各見不同。
種種異類。非受樂相。故說為應。復次初發意菩薩等
所見者。以深信真如法故。少分而見。知彼色相莊嚴
等事。無來無去。離於分齊。唯依心現。不離真如。然此
菩薩。猶自分別以未入法身位故。若得淨心。所見微
妙。其用轉勝。乃至菩薩地盡見之。究竟若離業識。則
無見相。以諸佛法身。無有彼此色相迭相見故。
此以凡夫六道所見者為應身也。由凡夫帶過去
六道惡業習氣。或見佛身受金槍馬麥。打身出血。
或見佛是樹神。天神。黑脚象。三尺身。乃至羊中見
羊。鹿中見鹿。俱非樂相。大乘初終頓教菩薩。既達
唯識。了此佛身。乃是賴耶識中轉識所現。故見佛
身唯是心現。不離真如。無有分齊。徧一切處。隨眾
生根任運顯現。是受樂相也。復次下。顯三賢十聖
所見者為報身也。深信者。三賢菩薩。解真如法。異
前十信。故曰深。未證法身。故曰信。得相似覺。故曰
少分而見。知彼身土二相。本無去來。亦無限量。皆
是自心所現之量。然未斷分別法執。未得親證平
等法身。故但言知。若證初地。得無分別智。證一分
平等法身。得隨分覺。所見報身。比於地前。轉更微
妙。所作業用。轉勝地前。二地勝初。三地勝二。乃至
十地所見。最極微細。此外更無殊勝之相。故曰究
竟。至妙覺地。無明已盡。業識已空。見相隨盡。唯是
真如。更無見相。以諸佛各證法身。無彼此相可得
見故。故曰佛不見身知是佛。若實有知別無佛。問。
既曰眾生等同佛性。應當一時成佛。云何三乘見
佛各有差別。答。法身無相。真性無形。形相尚無。云
何差別。是自識鏡。照影不同。如五百婆羅門。見
身而生信。劬尸羅長者。覩三尺而發心。無邊身菩
薩。窮上界而有餘。住小聖凡夫。觀丈六而無盡。皆
<pb n="344"/>
是隨心感現。影像不同。自業差殊。非佛有異。觀一
水而俄分四等。皆自見殊。共寶器而飯色不同。非
他業受。
問曰。諸佛法身離於色相者。云何能現色相。答曰。即
此法身。是色體故。能現於色所謂從本已來色心不
二。以色性即智故。色體無形。說名智身。以智性即色
故。說名法身。徧一切處。所現之色。無有分齊。隨心能
示十方世界。無量菩薩。無量報身。無量莊嚴。各各差
別。皆無分齊。而不相妨。此非心識分別能知。以真如
自在用義故。
法身全是色體。故能現色。如明鏡全是像體。故能
現像。臨濟云。四大不解說法聽法。虗空不解說法
聽法。只汝目前歷歷孤明勿形段者。始解說法聽
法。所謂勿形段。是諸佛法身。亦是汝之本心也。所
謂下。正明色心不二。由色即心。遂令色相都盡。故
就其本。但云智身。智。謂本覺智也。由心即色。遂令
心即是色。故說法身徧一切處。而所現色實無分
齊。但是隨心現分齊耳。若有無量菩薩。各各不同。
如來隨菩薩心。現無量報身報土亦各各不同。然
皆無有分齊。而彼此不相妨礙。此皆如來不思議
境界。非思量分別所知境也。以此是真如之用。周
徧圓融。自在無礙故。宗鏡問云。既云諸佛法身本
無色相。云何現種種色相。答。大涅槃云。譬如一人。
多有所能。若其走時。則名走者。若將刈時。則名刈
者。若作食時。名作食者。若治材木。則名工匠。鍛金
銀時。名鍛金師。法亦如是。其實是一。而有多名。故
約用分多。體恒冥一。舒為萬法。卷即一心。一中無
量。無量中一。故知一心之旨是圓頓門是具足道。
已上釋自體相用竟。
復次顯示從生滅門即入真如門。所謂推求五陰。色
之與心。六塵境界。畢竟無念。以心無形相。十方求之。
終不可得。如人迷故。謂東為西。方實不轉。眾生亦爾。
無明迷故。謂心為念。心實不動。若能觀察知心無念。
即得隨順入真如門故。
此總結從生滅門歸真如門也。推求者。即能觀之
智。色心境界。即所觀之境。畢竟無念者。內身外境。
一一推求。終不見有一⿰糸系毫許心念可得。以此心
無形段故。既能現之心尚不可得。而所現之境又
可得耶。故南泉云。然燈佛道了也。若心想所思。出
生諸法。虗假不實。何以故。心尚無有。云何而有出
生諸法。猶如形影。分別虗空。如人取聲。安置篋中。
亦如吹網。欲令氣滿。正此意也。如人下。喻明。眾生
下。法合。若能下。結歸初門。知心無念。是佛祖相傳
入真如門之祕旨。故於此復結之。通心論云。夫縛
從心縛。解從心解。解縛從心。不關餘處。出縛之要。
唯有觀心。觀心見性。一切俱了。是故智者。先當反
觀自心。欺誑不實。如幻如化。躁擾不住。猶如猿猴
騰躍奔擲。猶如野馬。實無自性。由境而有。無境則
無。又觀諸境。境無自性。由見而有。不見自無。又推
見處。見無自性。由心動有。不動則無。又推動心。動
無自性。獨由不覺。覺則不動。又推不覺。無有根本。
直從無始虗習念念自迷。無念真如一無所有。此
即從生滅門入真如門之要訣也。此上顯能立門
竟。
對治邪執者。一切邪執。皆依我見。若離於我。則無邪
執。是我見有二種。云何為二。一者人我見。二者法我
見。
此下顯能破門也。推理不當曰邪。堅著不捨曰執。
我見者。從我起見。故名我見。此是二執之本。一計
五蘊法實有主宰。名人我見。二計五蘊法實有自
性。名法我見。此中以誤執如來身為人我見。又誤
執實理為法我見。由邪見眾生。執藥成病。故論師
復因病施藥也。
<pb n="345"/>
人我見者。依諸凡夫說有五種。云何為五。一者聞修
多羅說。如來法身。畢竟寂寞。猶如虗空。以不知為
破著故。即謂虗空是如來性。云何對治。明虗空相。
是其妄法。體無不實。以對色故有。是可見相。令心生
滅。以一切色法。本來是心。實無外色。若無色者。則無
虗空之相。所謂一切境界。唯心妄起故有。若心離於
妄動。則一切境界滅。唯一真心。無所不遍。此謂如來
廣大性智究竟之義。非如虗空相故。
此誤執頑空為覺性也。云何下。出正義。言虗空是
妄法者。晦昧所成故。體無者。有名無體故。不實者。
不可撮摩故。對色故有者。因色顯空。是對待法故。
是可見相令心生滅者。蒼蒼之色。是眼所對境。能
生滅故。以一切色法皆是自心。離心之外。實無有
色。若無有色。亦復無空。故知空色二法。悉是唯心
妄動而有。心若不動。色空自無。唯一真心。無處不
徧。故經云。空生大覺中。如海一漚發。又云。不知虗
空外洎山河大地。咸是妙明真心中所現物。故論
中所說者。皆指如來廣大性智究竟之義。是如實
空。是畢竟空。故借虗空為比例耳。非謂虗空即是
如來性也。故曰離念相者。等虗空界。
二者聞修多羅說。世間諸法。畢竟體空。乃至涅槃真
如之法。亦畢竟空。本來自空。離一切相。以不知為破
著故。即謂真如涅槃之性。唯是其空。云何對治。明真
如法身自體不空。具足無量性功德故。
此誤執斷空為真如也。世間法。即生死法也。涅槃
真如法。即出世間法也。唯是其空者。言生死涅槃。
但是一空。更無一物。所謂豁達空也。云何下。出正
義。此中所言生死涅槃。屬生滅門。是對待法。故但
言空。真如自體。具足河沙稱性功德。故言不空。所
謂真空不空。非斷滅空也。如云無心。但是心中無
物名無心。非無心體名無心也。喻如空瓶。以瓶中
無物名空瓶。非瓶體亦無名空瓶也。故祖師云。汝
但無事於心。無心於事。自然虗而靈。寂而妙。據此
則是無妄心。非無真心也。
三者聞修多羅說。如來之藏。無有增減。體備一切功
德之法。以不解故。即謂如來之藏。有色心法自相差
別。云何對治。以唯依真如義說故。因生滅染義。示現
說差別故。
此誤執如來藏中有色心法也。云何下。出正義。體
備諸功德無增減者。是依真如平等義說。色心差
別有增減者。是因生滅染污義說。故曰唯依妄念
而有差別。又云。以依業識生滅相示也。
四者聞修多羅說。一切世間生死染法。皆依如來藏
而有。世間諸法不離真如。以不解故。謂如來藏自體
具有一切世間生死等法。云何對治。以如來藏。從本
已來。唯有過恒沙等諸淨功德。不離不斷不異真如
義故。以過恒沙等煩惱染法唯是妄有。性自本無。從
無始世來。未曾與如來藏相應故。若如來藏。體有妄
法而使證會永息妄者。無有是處。
此誤執如來藏有染污法也。云何下。出正義。以如
來藏。唯與諸淨功德相應。不與染法相應。以一切
染法。性自本無。未曾與如來藏相應。故曰所言空
者。與一切染法不相應故。一切眾生以有妄心念
念分別。故說為空。若如來藏實有染汙法。而欲使
人人證入。人人契會。令彼染汙永斷不起者。決無
是理。由如來藏本無染汙。故能永斷也。古德云。染
汙即不得。修證則不無。正此義也。已上四執。初二
是習頓教空教。及南宗禪學失意者所執。次二是
習大乘法相宗。及北宗禪學失意者所執。
五者聞修多羅說。依如來藏故有生死。依如來藏故
有涅槃。以不解故。謂眾生有始。以見始故。復謂如來
所得涅槃有其終盡。還作眾生。云何對治。以如來藏
無前際故。無明之相。亦無有始。若說三界外更有眾
<pb n="346"/>
生始起者。即是外道經說。又如來藏無有後際。諸佛
所得涅槃與之相應。則無後際故。
此誤執染淨俱有始終也。謂最初起一念生相無
明。是眾生有始。今以始覺而覺生相。則生相滅。是
眾生有終而覺有始。覺既有始。必有終故。云何下。
出正義。由法無前際。則知生死無始。法無後際。則
知涅槃無終。故云染法熏習不斷。後則有斷。是無
始而有終也。淨法熏習則無有斷。盡於未來。是無
始無終也。上破我執。下破法執。
法我見者。依二乘鈍根故。如來但為說人無我。以說
不究竟。見有五陰生滅之法。怖畏生死。妄取涅槃。云
何對治。以五陰法。自性不生。則無有滅。本來涅槃故。
此誤執五蘊為實法也。由如來說法。先後隨時。以
見二乘根鈍。怖畏生死。故說涅槃。不為說一切法
本來常住。寔無生滅。故雖斷我執。證人空。猶墮法
執。云何下。出正義。以五陰法。是依他起。本無自性。
尚無有生。欲何為滅。依於此義。故說一切眾生本
來常住。入於涅槃。故知若執心境是實。人法不空。
徒經萬劫修行。終不證果。若頓了無我。深達物虗。
則能所消。何法不證。似輕舸隨迅流。猶微塵揚順
風。只恐不信一心。自生艱險。若入此門。無法不可。
故般若經云。佛言。我於一切法無所執故。得常光
一尋。身真金色。是以但於人法二執俱亡。一道神
光自現。先德云。如今要會直會。但不取一切相即
得。更無別語。若知諸法從心則不應執。執則不知。
復次究竟離妄執者。當知染法淨法皆悉相待無有
自相可說。是故一切法從本已來。非色非心。非智非
識。非有非無。究竟不可說相。而有言說者。當知如來
善巧方便。假以言說引導眾生。其旨趣者。皆為離念
歸於真如。以念一切法。令心生滅。不入實智故。
已上破我破法。分染分淨。皆是一期方便。是對待
法總屬共相。皆是生死岸頭事。未云究竟。以自相
法不墮言說相故。必也染淨俱空。寸絲不掛。方與
本本面目。默默相契。如魚飲水。冷暖自知。正不與
言說相關也。故一切法。推其自相。本無色心智識
有無等相可說。然而說色。說心。說智。說識。說有。說
無。皆是如來善巧方便。以假名字引導眾生。其實
如來旨趣。要人百不思百不會。不著有無染淨。親
見本來。復還本地。是其旨趣。以思善思惡。皆是發
業無明作主。令心生滅。不能得入真如實智故。古
德云。是句亦剗。非句亦剗。此是佛祖相傳心法。故
諄諄及此。釋能破門竟。
分別發趣道相者。謂一切諸佛所證之道。一切菩薩
發心修行趣向義故。略說發心有三種云何為三。一
者信成就發心。二者解行發心。三者證發心。
由立二門已分邪正竟。此下方顯菩薩發心趣向
佛道之相。由前云。一切菩薩皆乘此法到如來地
故。然有三賢十聖位次不同。發心修行趣證亦異。
故須分別也。信成就發心者。信者。即擔當之謂。必
滿一萬劫。方得成就。以此事是難解難入之門。難
省難知之法。所以法華會上。舍利弗三請。四眾驚
疑。只如五千退席。皆是已得聖果之人。聞說直指
自心。尚懷疑惑。拂席而起。何況末法初機。遮障既
深。見思尤重。情塵尚壅。欲火猶燒。而能擔荷斯大
事者歟。是以妙得其門。成佛不離於當念。若失其
旨。修行徒困於多生。唯在信心。別無方便。以信是
入道之原。功德之母。但信此宗。理事圓足故。解行
發心者。自十住至十迴向。以能解法空。順行十度。
十度成熟。發迴向心故。故宗鏡云。見解圓明是目。
行解相應是足。目足更資。理行扶助。可趣涅槃之
域。能到清涼之地。若定慧未熏。如摩尼匿礦。性相
不辯。猶古鏡未磨。欲望雨寶鑑容。無有是處。若意
既淨。心鏡纔明。更以萬行熏修。轉加光潔。如先德
<pb n="347"/>
云。一切佛事無邊化門。皆依自法融轉而行。由自
心中有真如體大。今日體解。引出法身。由自心中
有真如相大。今日了達。引出報身。由自心中有真
如用大。今日修行。引出化身。乃至十波羅蜜。一切
塵沙萬行。皆是自心引出。未曾心外得一法。行一
行也。證發心者。自初地至十地。以初發心趣向佛
道。此方證故。問。既信即心便是。何用更修。答。只為
便是。所以更修。如鐵中非金。即不能煅成妙器。問
此中進修。是頓是漸。答。若約進修。是頓悟漸修。若
約斷障。如日頓出。霜露漸消。若約成德。如孩始生。
即具肢體。長養成人。志氣漸立。故經云。初發心時。
便成正覺。三賢十聖。次第修證。良以非真流之行。
無以契真。若未聞此法。未入此門。縱經多劫。修六
度萬行。終不證真。又頓悟之人。如師子兒。初生之
時。即成師子。不先頓悟。猶如野干。隨逐師子。經百
千劫。終不得成師子。故知若不先了自心。豈成圓
頓。隨他妄學。不入真宗。又若因悟而修。即是解悟。
因修而悟。即是證悟。故知直了真如一心。即名為
佛。是圓頓宗。若依此心發心修行者。是別教大乘。
與圓頓教即心便具者。所有功行。日劫相倍。故曰
即心者疾。發心修行者遲。問。此論之旨。既已信入。
發心修證。是何教攝。答。是借別教以明圓也。
信成就發心者依何等人。修何等行。得信成就堪能
發心。所謂依不定聚眾生。有熏習善根力故。信業果
報。能起十善。厭生死苦。欲求無上菩提得值諸佛。親
承供養。修行信心。經一萬劫信心成就故。諸佛菩薩
教令發心。或以大悲故能自發心。或因正法欲滅。以
護法因緣故。能自發心。如是信心成就得發心者。入
正定聚。畢竟不退。名住如來種中。正因相應。
此有三聚。一是十住已上決定不退信心者。名正
定聚。未入十信。不信真如三寶因果者。名邪定聚。
此二中間。欲求大乘而心未決定。或進或退。如空
中毛者。名不定聚。今依此人明修行也。有熏下。辯
因行也。曾於善知識邊。聞十善法力。及本覺內熏
力。故能信業果報而修十善。厭生死而求菩提。內
有是因。故感諸佛為增上緣。承事諸佛。修行信心
經一萬劫。方得成就。信位有十。謂信。進。念。定。慧。施。
戒。護。捨。願也。一萬劫。約根利鈍。料揀有四。一利根
精進。二利根不精進。劫數皆不可定。三鈍根精進。
極遲者一萬劫。鈍根不精進者。劫數亦不可定。今
唯取第三。故云一萬劫也。信心成就諸佛教令發
心者。是待徼揚勸勉而入發心住也。或以大悲者。
為眾生也。或因正法者。為佛法也。能自發心者。謂
從自己胸中流出。不待諸佛勸勉。能以眾生佛法
一肩擔荷直入發心住也。楞嚴經云。以前十信。圓
成一心。名發心住。信心入住。畢竟不退。得與如來
氣分交接。得住如來種中。故在住位。有入胎出胎
童真法王子之名。言如來種者。所謂慈悲為佛眼。
正念為佛頭。妙音為佛耳。香林為佛鼻。甘露為佛
口。四辯為佛香。六度為佛身。四攝為佛手。平等為
佛指。戒定為佛足。種智為佛心是也。
若有眾生。善根微少。久遠已來煩惱深厚。雖值於佛。
亦得供養。然起人天種子。或起二乘種子。設有求大
乘者。根則不定。若進若退。或有供養諸佛。未經一萬
劫。於中遇緣亦有發心。所謂見佛色相而發其心。或
因供養眾僧而發其心。或因二乘之人教令發心。或
學他發心。如是等發心。悉皆不定。遇惡因緣。或便退
失墮二乘地。
此節是下文修行信心分之張本也。上言從不定
聚入正定聚。此正言不定聚也。由善根微弱。煩惱
深厚。故雖值佛。不能發菩提心。或起人天二乘種
子。設有求大乘者。未有決志。故進退不定。或有遇
緣發心者。不由己而由人也。所謂下。是見相發心
<pb n="348"/>
也。或因人教者。是隨人口吻也。或學他者。是倣效
他也。此皆因人碌碌。自無主宰。脚跟未隱。故遇緣
而進。復遇緣而退。皆名不定。古德云。除非自解倒
騎牛。一生不著隨人後。是知一心妙門。非大智不
能觀。非大根不能信。觀之則齊佛智。信之即入圓
通。信之一字。豈易言哉。問。涅槃經云。聞常住二字
尚得七世不墮地獄。何故經言第六住心及凡夫
信位。猶言有退。答。十信之中。勝解未成。未得謂得。
便生憍慢。不求善友。不敬賢良。為怠慢故。久處人
天。便能成就大地獄業。若一信不慢。常求勝友。即
無此失。故經云。聞如來名號及所說法。即不信。猶
能畢竟至於金剛智地。何況信修者乎。
復次信成就發心者。發何等心。略說三種。云何為三。
一者直心。正念真如法故。二者深心。樂集一切諸善
行故。三者大悲心。欲拔一切眾生苦故。
此言信心成就復發三心也。言直者。不思善。不思
惡。無欲無依。故曰直心。正念真如者。不起一念。名
正念真如。暫起一念。便邪了也。曲了也。落路落草
也。此直心。是二行之本。言深心者。無善不修也。智
者大師疏觀經云。深者。佛果深高。以心往求。故云
深心。亦從深理生。亦從厚樂善根生。故十地經言。
入深廣心。涅槃經云。根深難拔。故言深心。言直心
等三心者。此與十六觀經中三心義合。彼云一者
至誠心。二者深心。三者迴向發願心。今初云直心。
即彼至誠心。至誠心者。即實行眾生。至之言專。誠
之言實。非直心正念真如。豈名專實解於深心。彼
疏雖三義而不相捨。求高深果。須契深理。欲契深
理。須厚樂善根。此乃立行依理求果也。彼經證成
三種深義。不出此樂集一切諸善行也。彼經迴向
發願心。即此大悲拔苦之義。蓋以真如實念趣果
善心。二心功德善巧迴向。願生淨土速證法忍。廣
拔一切眾生苦惱。然此三心順於三法。何者。初念
真如平等一性。次二即是自行化他二種修義。既
是修二性一。乃就圓融三法而發心也。今此三心
一念中修。見思塵沙任運先去。入第十信。大悲者。
無生不度也。故知萬行所起。起自真如。緣會所入。
入於真如。菩薩發心。先念真如。菩薩起信。先信真
如。菩薩契會。先契真如也。問。云何是真如之相。答。
不信一切法。是信真如。以真如理中本無諸法。若
見諸法為有。是信諸法。不信真如。是以若無夙植
廣大菩提種子。卒難取信。故祖師云。大緣與信合。
故知能信是法者。此非小緣也。然真如之理。無自
無他。非一非異。包含一氣。該入萬有。若復有人。自
性清淨。含一而生。中無妄想。即謂聖人。然真如中
亦無聖人法如微塵許而有異也。若復有人自性
清淨。含一而生。中有妄想。自然濁亂。則謂凡夫。然
真如中亦無凡夫法如微塵許而有異也。故經云。
佛性廣大難量。聖凡不二。一切圓滿。咸被草木。周
徧螻蟻。乃至微塵毛孔。莫不含一而生。故曰通於
一而萬事畢。是以正念真如為諸行之原也。
問曰。上說法界一相。佛體無二何故不唯念真如。復
假求學諸善之行。答曰。譬如大摩尼寶。體性明淨。而
有鑛穢之垢。若人雖念寶性。不以方便種種磨治。終
無得淨。如是眾生真如之法。體性空淨。而有無量煩
惱垢染。若人雖念真如。不以方便種種熏修。亦無得
淨。以垢無量。遍一切法故。修一切善行以為對治。若
人修行一切善法。自然歸順真如法故。
寶性喻真如。鑛穢喻無明。念寶性而不磨。終無有
淨。將天真而不修。終無作用。故正念真如。復修善
行。動作施為。自然歸順真如矣。
略說方便有四種。云何為四。一者行根本方便。謂觀
一切法自性無生。離於妄見。不住生死。觀一切法因
緣和合。業果不失。起於大悲。修諸福德。攝化眾生。不
<pb n="349"/>
住涅槃。以隨順法性無住故。
此以無住為行根本方便也。淨名云。從無住本建
立一切法。故先德云。生而無生。法性湛然。故不取
一切法。不作諸惡。而成大智。不住生死。無生而生。
業果儼然。故不捨一法。廣行眾善。而成大悲。不住
涅槃。以法性本來無住。故我隨順法性亦無住也。
二者能止方便。謂慚。愧。悔過。能止一切惡法。不令增
長。以隨順法性離諸過故。
慚者。依自法力。崇重賢善為性。對治無慚。止息惡
行為業。愧者。依世間力。輕拒暴惡為性。對治無愧。
止息惡行為業。十一善法之二也。悔者。四不定法
之一也。易云。震無咎者存乎悔。具此三者。則未生
之惡不令生起。已生之惡不令增長。所謂諸惡不
作也。以法性本無過惡。故隨順法性亦離過惡也。
三者發起善根增長方便。謂勤供養禮拜三寶。讚歎
隨喜。勸請諸佛。以愛敬三寶淳厚心故。信得增長。乃
能志求無上之道。又因佛法僧力所護故。能消業障。
善根不退。以隨順法性離癡障故。
未生善令生。已生善令長。所謂眾善奉行也。勤謂
精進。無有一善不從精進生故。供養禮拜三寶者。
身業也。讚歎勸請者。口業也。隨喜者。意業也。愛敬
者。親近不懈。無輕褻也。淳厚者。端莊厚重。不劣薄
也。志求者。心口相應。非漫然也。增長者。日有所益。
不退墮也。已上皆善因也。三寶所護者。善緣也。因
緣具足。業障日消。善根日進矣。以法性本無癡障。
故隨順法性亦無癡障也。
四者大願平等方便所謂發願。盡於未來。化度一切
眾生。使無有餘。皆令究竟無餘涅槃。以隨順法性無
斷絕故。法性廣大。徧一切眾生。平等無二。不念彼此。
究竟寂滅故。菩薩發是心故。則得少分見於法身。以
見法身故。隨其願力。能現八種利益眾生。所謂從兜
率天退入胎。住胎。出胎。出家。成道。轉法輪。入於涅槃。
然是菩薩。未名法身以其過去無量世來有漏之業。
未能決斷隨其所生。與微苦相應。亦非業繫。以有大
願自在力故。如修多羅中。或說有退墮惡趣者。非其
實退。但為初學菩薩。未入正位。而懈怠者。恐怖令彼
勇猛故。又是菩薩。一發心後。遠離怯弱。畢竟不畏墮
二乘地。若聞無量無邊阿僧祇劫勤苦難行乃得涅
槃。亦不怯弱。以信知一切法從本已來自涅槃故。
發願度生。盡未來際者。以法性不斷故。隨順法性
者。必傳法度生。續佛慧命也。法性下。出度生之所
以。由法性周徧。悉皆平等。亦無彼此。究竟寂滅。菩
薩在十住位中。發是大願。便隨願力少分得見法
身。住如來種中。乘此願力。現相人中。成道轉輪。度
諸眾生。然此菩薩。秖名願身。不名法身。以未盡煩
惱。於有漏業亦未決斷。故受生之處。與微苦相應。
以有大願力所持。隨心自在。不被業牽故。如修下。
通權也。未入正位者。即未入法身位也。恐怖令彼
勇猛者。言十住菩薩已見法身。尚有退墮。又況我
等未見法身者。敢懈怠乎。又是下。顯實也。言是菩
薩一發大願。便將一切眾生一肩擔荷。即令入火
聚刀山。不生畏怯。況畏墮二乘地。即聞無數僧祇
難行苦行。方得成佛。亦不畏怯。以自信本來是佛。
不待更滅故。
解行發心者。當知轉勝。以是菩薩。從初正信已來。於
第一阿僧祇劫將欲滿故。於真如法中。深解現前。所
修離相。以知法性體無慳貪故。隨順修行檀波羅蜜。
以知法性無染。離五欲過故。隨順修行尸波羅蜜。以
知法性無苦。離瞋惱故。隨順修行羼提波羅蜜。以知
法性無身心相。離懈怠故。隨順修行毗黎耶波羅蜜。
以知法性常定。無雜亂故。隨順修行禪波羅蜜。以知
法性體明。離無明故。隨順修所般若波羅蜜。
解即十住。即即十行。二為能發。十迴向為所發。由
<pb n="350"/>
發迴向心。故所修十度轉勝於前。將滿阿僧祇者。
謂從初正信以至迴向功行將滿一阿僧祇。欲入
初地時也。深解現前所修離相者。謂將欲悟入唯
識。尚未得入。以有所得故。故在四加行中雙印二
空。方得所修離相也。以知下。正釋離相也。權教菩
薩由未見法性。見有貪瞋癡等。故以檀波羅蜜等
度之。此菩薩已見法性。知彼法性本無貪瞋癡等。
然亦不妨隨順覺性。而行六度。雖行六度。亦不見
布施等相。故曰所修離相也。此菩薩所修一度一
行。皆順真如一心法性之理。非是於自性外別有
所修。以隨順心性故。所有功德。皆如性起。無盡無
為。不取不捨。是知檀因心捨。圓清淨之施門。戒因
心持。成自性之淨律。辱因心受。具無生之大忍。進
因心作。備牢強之進門。能觀心性。名為上定。則禪
因心發。般若靈鑒。窮幽洞徹。則智從心起。故經云。
一心不動。具足六波羅蜜。何者。經云。無有可與者。
名為布施。豈心外有法可住相耶。又云。戒性如虗
空。持者欲迷倒。寧執事法分持犯耶。又云。忍者。於
一剎那。盡一切相。及諸所緣。豈是對治前境。伏捺
自心而為忍耶。又云若能心不起。精進無有涯。寧
著有為妄興勞慮耶。又云。不見心相。名為正定。豈
是避喧雜而守靜塵耶。又云。不求諸法性相因緣。
是名正慧。豈外狥名言。強生知解耶。是知心外見
法。即名外道。若直了自心。不為諸見所動。名隨順
真如。又一念相應捨時。即具十度。捨而不取名施。
不為諸相所污名戒。忍可非法為忍。離身心相為
進。寂然不動為定。決了無生為般若。雖空不礙諸
相為方便。希齊佛果是願。思擇不動為力。決斷分
明為智。故一念相應。十度圓具。華嚴云。念念具足
十波羅蜜。是以十度若圓。八萬四千法門一時齊
應。凡是聖教。皆即之於心。理無不應。若心外行事。
則取輪迴。任經三祇。終成妄想。是以儒重云。昔我
於無數劫以國財身命施人無數。以妄想心施。非
為施也。今日以無生心。五華施佛。始名為施。故華
嚴云。設於無數劫。財寶施於佛。不知佛實相。此亦
不名施。古德云。萬事須歸體處平。是非自向心中混。
證發心者。從淨心地。乃至菩薩究竟地。證何境界。所
謂真如以依轉識。說為境界。而此證者。無有境界。唯
真如智。名為法身是菩薩於一念頃。能至十方無餘
世界。供養諸佛。請轉法輪。唯為開導利益眾生。不依
文字。或示超地速成正覺。以為法弱眾生故。或說我
於無量阿僧祇劫當成佛道。以為懈慢眾生故。能示
如是無數方便不可思議。而實菩薩種性根等。發心
則等。所證亦等。無有超過之法。以一切菩薩。皆經三
阿僧祇劫故。但隨眾生世界不同。所見所聞。根。欲。性
異。故示所行亦有差別。
證者。謂入真如門也。所言真如。即十種真如也。一
徧行。二最勝。三勝流。四無攝受。五類無別。六無染
淨。七法無別。八不增減。八智自在。十業自在所依
真如也。自初地以至十地。由業識未盡。斷障各別。
所證亦異。故有十種境界相現。非謂真如有十種
也。業識盡者。唯如如理。及如如智獨存。名為法身。
無有別異故。問。法身之理。為復有法成。無法成。生
法成。滅法成。一法成。異法成。答。本覺真宗。法身性
地。口欲言而詞喪。心將緣而慮息。所以然者。以說
有則妙體虗玄。說無則道無不在。說生則三界無
物。說滅則一性常靈。說一則各任其形。說異則同
歸實相。是以不可稱量。不可希冀。能超四句。便是
法身。大集經云。文殊言。世尊。如來坐菩提樹下得
菩提。如來則有二相。一者如來。二者菩提。云何名
如來已離二相。佛言。善男子。菩提者。一切眾生一
切法等無差別。一味一性。如來坐於菩提樹下。見
如是法。是故名為得菩提。我不見菩提外別有一
<pb n="351"/>
法。以一切法皆悉平等。而是平等。不入於數。是故
平等名為法身。是菩下。顯其大用。不依文字者。了
知所標畢竟非月。故直指人心。見性成佛。此即達
磨不立文字宗也。或示者。顯其權說。而實下。顯其
實語。阿僧祇。此云無數。亦是不定之稱。如人竟日
不見。便云無數時。經年不相見。亦云無數時。故宗
鏡問云。成佛之說。或云一念。或說三祇。未審定取
何文以印後學。答。成佛之旨。且非時劫。遲速之數。
屬在權宜。故對勇猛者。說成佛在乎一念。為懈慢
者。說得果須滿三祇。但形教跡。盡屬權宜。故楞嚴
鈔云。劫者。時也。而有成住壞空。皆由眾生妄見所
感。且妄見一動。外感風輪。由愛發故。外感水輪。由
堅執故。外感地輪。由研求故。外感火輪。有四大故
有六根。有六根故見六塵。有六塵故有時分。若了
無明根本。一念妄心。則知從心所生。三界畢竟無
有。且時因境生。境既本空。時亦無體。何須更論劫
數。若能一念永斷無明。何假更歷三僧祇劫。故楞
嚴經云。不歷僧祇獲法身。又云。彈指超無學。又云
歇即菩提。故知劫之長短。從一念生。三界趨果。並
是夢中說窹。若自窹時。實無多劫。所以法華會中。
演半日為五十小劫。維摩經中。演七日為一劫。故
曰十世古今。始終不離於當念。如涅槃經云。廣額
屠兒。日殺千羊。後發心已。佛言。汝於賢劫當得作
佛。諸大菩薩及阿羅漢咸皆疑云。我等成佛。即經
遠劫。廣額何故。成佛在近。佛言。欲得速成者即與
速。欲得遠成者即與遠。若頓見真如者。即一念成
佛。故知利鈍在人。遲速由我。非關劫數。此約上上
根機頓悟頓修說也。
又是菩薩發心相者。有三種心。微細之相。云何為三。
一者真心。無分別故。二者方便心。自然徧行利益眾
生故。三者業識心。微細起滅故。
此登地菩薩所發三種心也。此三種心。比之地前。
轉更綿密。故曰微細。真心無分別故者。入初地時。
分別法執已斷。故得無分別智。證徧行真如。故得
真心也。方便心者。徧行十度。廣利眾生。然皆從真
起行。無有矯強。故曰自然。業識心者。無明未盡。流
注未空。尚有微細生滅故。問。何故此業識。亦名發
心。答。未斷分別。無明未露。斷分別已。無明暫發。故
亦名發心也。
又是菩薩功德成滿。於色究竟處。示一切世間最高
大身。謂以一念相應慧。無明頓盡。名一切種智。自然
而有不思議業。能現十方利益眾生。
此言菩薩地盡示現成佛也。色究竟處。即色界之
頂也。最高大身者。色究竟天。身量一萬六千由旬。
自在天王身量三萬二千由旬。十地菩薩示為自
在天王。身量倍增。故曰最高大身。以色身高大。莫
過此天故。然最後身菩薩。示於彼天成佛之相。即
轉十地菩薩身而為佛身也。一念相應慧者。即始
本最初契合之時。名一念也。由此一念照破無明。
得見心性。名得一切種智。自然而有不思議業用。
現無量身。應無量土。度無量眾生。所謂大圓無垢
同時發。普照十方塵剎中。
問曰。虗空無邊故。世界無邊。世界無邊故。眾生無邊。
眾生無邊故。心行差別亦復無邊。如是境界不可分
濟。難知難解。若無明斷。無有心想云何能了。名一切
種智。答曰。一切境界。本來一心。離於想念。以眾生妄
見境界。故心有分齊。以妄起想念。不稱法性。故不能
了。諸佛如來。離於見相。無所不徧。心真實故。即是諸
法之性。自體顯照一切妄法。有大智用。無量方便。隨
諸眾生所應得解。皆能開示種種法義。是故得名一
切種智。
此疑無心不得名一切種智也。意謂眾生境界差
別無量。難解難知。若無明既盡。心想亦空。亦無有
<pb n="352"/>
心。將何了別種種境界。而明一切種智耶。答。一切
境界。離於想念。本無種種差別。亦無分齊。以眾生
妄見境界。故有大小高下染淨差別分齊之相。不
能徧照。以妄起想念。障蔽光明。不稱法性。轉為無
明。故不能了。諸佛不然。以離見相。不見有境界之
相。故無所不徧。以離無明。故得見真實心。此真實
心。即是諸法自性。既見法性。從法性中起大智用。
顯照一切妄法。以無量方便。隨眾生心。說種種法。
示種種義。令彼各得解了。是故契無心者。方得一
切種智也。
又問曰。若諸佛有自然業。能現一切處。利益眾生者。
一切眾生。若見其身。若覩神變。若聞其說。無不得益。
云何世間多不能見。答曰。諸佛如來法身平等。徧一
切處。無有作意。故說自然。但依眾生心現。眾生心者。
猶如於鏡。鏡若有垢。色像不現。如是眾生。心若有垢。
法身不現故。已說解釋分竟。
此疑眾生不見如來。不得名不思議利益眾生也。
謂如來既有自然業用。現身無量。普利眾生。則應
眾生皆得見佛聞法。普霑利益。何故不見。答。如來
法身。無處不徧。其現不現。悉由眾生心有垢淨。非
謂如來有現不現也。故宗鏡問云。法身普徧一切
眾生心想中。眾生既同一心。云何有現不現。答。如
來法身常現。無不現時。或於一塵頓現。或於諸塵
普現。一塵頓現者。如如來眼睫。文殊寶冠。彌勒樓
閣。普賢毛孔。維摩丈室。摩耶之腹。乃至芥子針鋒。
近塵遠塵。各各頓現。諸塵普現者。謂該一切處。徹
一切時。涉入重重。普融無礙。古德云。一切不思議
事。於一事悉能普現。其唯清淨法身之應用乎。所
以云。若能諦觀心不二。方見毗盧清淨身。如一念
起惡。法身即隨惡現。一念起善。法身即隨善現。乃
至見色色處現。見空空處現。名為處處普現。切莫
遠求。諸佛法身。即一念心空是。若不現者。皆是客
塵自遮。見網自隔。非法身咎。其猶日月麗天。盲者
不覩。雷霆震地。聾者不聞。故有福者生。即琳瑯現。
薄福者出。則荊棘生。皆由自心有淨有穢。故有現
不現耳。若了自心俱時平等顯現。
次說修行信心分。
此為善根微少眾生修行信心。未滿萬劫。來入正
定聚者。說四不壞信。令彼成就信心也。
是中依未入正定聚眾生故。說修行信心。何等信心。
云何修行。略說信心有四種。云何為四。一者信根本。
所謂樂念真如法故。二者信佛。有無量功德。常念親
近。供養恭敬。發起善根。願求一切智故。三者信法。有
大利益。常念修行諸波羅蜜故。四者信僧。能正修行。
自利利他。常樂親近諸菩薩眾。求學如實行故。
習性易染。猶如素絲。可青可綠。亦如湍水。可東可
西。又如尺蠖。可蒼可黃。以八識中具有十法界種
子。隨所聞法。即發起現行者。名未入正定聚眾生。
今為此等眾生。說此四不壞信。由彼聞此四不壞
信。則不退墮故。信根本者。即是信真如法也。樂。謂
樂欲。念。謂冥記。樂而不念。其樂不盡。念而不樂。其
念不實。必如蜂念好蜜。渴思甘露。造次顛沛。念茲
在茲。無有間斷。名真樂念。若此而有退墮者。無有
是處。故對信成就者說。則曰正念。對信未成就者
說。則曰樂念也。二者下。信三寶也。若未信真如。所
信三寶。猶在心外。皆不稱實。若遇他緣。或生退失。
若先信真如。則所信三寶。全是真如。由是增進。信
得成就。
修行有五門。能成此信。云何為五。一者施門。二者戒
門。三者忍門。四者進門。五者止觀門。
信而不行。徒信也。信何能滿。能行此五者。信方滿
足。此即前樂集善行。去鑛穢之方也。
云何修行施門。若見一切來求索者。所有財物。隨力
<pb n="353"/>
施與。以自捨慳貪。令彼歡喜。若見厄難恐怖危逼。隨
己堪任。施與無畏。若有眾生來求法者。隨己能解。方
便為說。不應貪求名利恭敬。惟念自利利他。迴向菩
提故。
施有三。謂財施。無畏施。法施也。若見一切下。財施
也。若見厄難下。無畏施也。若有下。法施也。傅大士
布施頌曰。施門通六行（六行即六度）。六行束三檀（三檀者。資
生檀。無畏檀。法檀。布施。是資生檀。能資益生諸善法故。曰資生檀。持戒。忍辱。是無畏檀。因戒淨。毀辱不動。
心無怖畏。故曰無畏檀。法檀者。精進。禪定。智慧是也。因定生慈。因慧生種種法。故曰法檀。將此六行。束為
三檀）。資生無畏法。聲色勿相干。二邊純莫立。中道不
須安（安邊。即有無二邊。不立。有無俱遣。中道何安。晁云。凡夫著有。不見有中之空。二乘著空。不見空
中妙有。不著見於二邊。不取相於中道。惟佛知見）。欲識無生處。背境向心
觀。
云何修行戒門。所謂不殺不盜不淫不兩舌不惡口
不妄言不綺語。遠離貪嫉欺詐諂曲瞋恚邪見。若出
家者為折伏煩惱故。亦應遠離憒閙。常處寂靜。修習
少欲知足頭陀等行。乃至小罪心生怖畏。慚愧改悔。
不得輕於如來所制禁戒。當護譏嫌。不令眾生妄起
過罪故。
戒有三。謂律儀戒。攝善法戒。饒益有情戒。所謂下。
是攝律儀。遠離下。是攝善法。當護下。是饒益有情。
言不殺者。普該一切。不獨於人。不盜者。一針一草。
不但五錢。不淫者。舉心即犯。不唯觸身。兩舌者。搆
扇兩家。惡口者。恣行咀螫。妄言者。無根之語。綺語
者。粉飾之辭。貪。謂多求。嫉。謂妬忌。諒其不知不見
而謾之之謂欺。諒其能知能見而探之之謂詐。諂
曲者。足恭令色以媚人也。瞋恚者。奮怒發兇以惱
人也。邪見者。不念真如而外求也。少欲者。不耽世
味也。知足者。得少為足也。頭陀者。抖擻法塵也。小
罪生畏者。防微杜漸也。護譏嫌者。謂行非律儀。畜
非法物。皆招人譏謗。即生他罪。他罪所生。實由於
己。故須護也。問。世間染法為所治。出世淨法為能
治。則真俗互顯。能所對治。云何但說一心之旨。能
袪萬法。答。至道本乎一心。心法本乎無住。無住心
體。靈知不昧。則萬物出生。皆依無住一心為體。離
心之外。無別有法。如群波依水。離水無波。萬像依
空。離空無像故。佛言。我不見有異貪之法能出於
貪。瞋癡亦爾。以離法界。諸法無體故。是故貪等法
性得貪等名。此說貪等法性能出貪等。故頌云。於
貪起正思。於貪得解脫。故說貪出貪。瞋癡亦復爾。
釋曰。離貪之外無別有法。以貪法界即一切法趣
貪。若於貪趣正思。了貪無自性。則於貪等得解脫。
若於貪起邪思。迷貪生執著。則於貪被繫縛。繫縛
解脫。遂成真俗二門。於真俗二門。收盡一切染淨
諸法。貪法既爾。瞋癡亦然。一一徧含法界故。若迷
方便。貪諸義門。則是疑滔水以漂人。望乾城而投
足。憑虗自失。得實何憂。此一心之旨。萬德攸歸。若
善若惡。皆能迴轉。若順若逆。悉使善成。所以十玄
門中。有唯心迴轉善成門。是故不得定說性中是
淨不淨也。故知逆順唯由心轉。苦樂自逐緣分。一
念無住真心。塵劫未曾改變。但是隨智分別。所見
不同耳。傅大士持戒頌曰。尸羅得清淨。無量劫來
因。妄想如怨賊。貪愛若參辰（參辰即參商二星。一出一移。常相遠離）。
在欲而無欲。居塵不染塵。權依離垢地。當證法王
身（佛為萬法之王）。
云何修行忍門。所謂應忍他人之惱。心不懷報。亦當
忍於利衰毀譽稱譏苦樂等法故。
忍惱而不加報。是耐冤忍。忍八風者。安受忍也。利
者。戶外屨滿時。衰者。門前羅爵時。毀者。無過而加
其惡。譽者。無德而加其善。稱者。實有德而揚之。譏
者。實無德而刺之。身心逼迫之謂苦。身心安佚之
謂樂。遇此八種境界風來。能安心不動者。非大忍
不能也。黃庭堅云。此八物。無明種子也。人從無明
<pb n="354"/>
種子生。連皮帶骨。豈有可逃之地。但以百年觀之。
則人與我。及彼八物。皆成一空。古人云。眾生身同
太虗。煩惱何處安脚。細思熟念。煩惱從何處來。有
益於事。有益於身否。八風之波。渺然無涯。而以百
年有涯之生。種種計校。欲利。惡衰。怒毀。喜譽。求稱。
避譏。厭苦。逐樂。不知得喪又自有宿因。決不可計
校而為之。且猿騰馬躍。至於澌盡而後休。不可謂
智也。亦不知近道之塗。亦窮於是。懶菴居士云。此
八物。無明種子也。若能於話頭上。得個著落。則無
明種子盡轉為般若真如矣。既盡轉為般若真如。
則穿衣喫飯也是如是。靜坐閑眠也是如是。設欲
再覓無明種子。杳不可得。斯古佛所謂眾生身同
太虗。煩惱何處安脚者也。不亦快哉。傅大士忍辱
頌云。忍心如幻夢。辱境若龜毛（楞嚴經云。見則同於龜毛兔角）。常
能修此觀。逢難轉堅牢。無非亦無是。無下亦無高。
欲滅貪瞋賊。須行智慧刀。
云何修行進門。所謂於諸善事。心不懈退。立志堅強。
遠離怯弱。當念過去久遠已來。虗受一切身心大苦。
無有利益。是故應勤修諸功德。自利利他。遠離眾苦。
復次若人雖修行信心。以從先世來。多有重罪惡業
障故。為邪魔諸鬼之所惱亂。或為世間事務種種牽
纏。或為病苦所惱。有如是等眾多障礙。是故應當勇
猛精勤。晝夜六時。禮拜諸佛。誠心懺悔。勸請隨喜。迴
向菩提。常不休廢。得免諸障。善根增長故。
心不懈退者。愈行而愈進也。立志堅強者。不以折
挫而變其所守也。遠離怯弱者。不以畏難而止息
半途也。當念下。思過去而勵今生也。復次下。為障
重者設方便也。欲除障而禮佛者。如人負債依附
於王。人莫誰何也。懺悔除惡業障。勸請除謗法障。
隨喜除嫉妬障。迴向除三有障。傅大士精進頌曰。
進修名𦦨地。良為慧光舒。二智心中遣。三空境上
袪。無明念念滅。高下執情除。觀心如不間。何啻至
無餘。
云何修行止觀門。所言止者。謂止一切境界相。隨順
奢摩他觀義故。所言觀者謂分別因緣生滅相。隨順
毗鉢舍那觀義故。云何隨順。以此二義。漸漸修習。不
相捨離。雙現前故。
忘塵息念之謂止。謂不念世間一切諸法。獨念唯
心也。分別生滅之謂觀。謂觀察身受心法。生從何
來。滅從何去也。蕅益子云。止則不隨妄想而一相
永淨。觀則不滯空寂而妙用恒興。不相捨離者。唯
息念故能觀察唯觀察故能息念也。雙現前故者。
惺寂雙流也。
若修止者。住於靜處。端坐。正意。不依氣息。不依形色。
不依於空。不依地水火風。乃至不依見聞覺知。一切
諸想。隨念皆除。亦遣除想。以一切法。本來無想。念念
不生。念念不滅。亦不得隨心外念境界後以心除心。
心若馳散。即當攝來住於正念。是正念者當知唯心。
無外境界。即復此心。亦無自相。念念不相得。若從坐
起去來進止。有所施作。於一切時。常念方便。隨順觀
察。久習淳熟。其心得住。以心住故。漸漸猛利隨順得
入真如三昧。深伏煩惱。信心增長。速成不退。唯除疑
惑不信誹謗重罪業障我慢懈怠。如是等人所不能
入。
此是初心參禪工夫也。端坐正意者。身心俱正也。
不念一切。名曰正念。楞嚴云。汝坐道場。銷落諸念
是也。氣息者。如調息數息。或守氣導氣之類。形者。
如循身骨璅。或存想固形之類。色者。如修十徧處
定。或鉢頭日月等。空者。如三乘所修。或無色所修
等。四大者。如排併四大。或事火事風等。見聞覺知
者。如心斷識等。已上皆是小乘外道所修禪。故
悉不依。此以一心不動正念真如為禪。即如來禪
祖師禪也。一切諸想隨念銷除者。所謂淨躶躶。赤
<pb n="355"/>
洒酒。十二時中不依倚一物是也。亦遣除想者。所
謂有些氣息亦是病。故須遣之又遣。以一切法唯
是真如。本無有想。亦無生滅。故不容妄起一念也。
若有時不曾管帶。倘有念起。即便知覺。所謂不怕
念起。只怕覺遲。切不得隨心外念境界。而後復以
心除心。若以心除心。則展轉生心。非歇心之法也。
心若馳散即當攝來住於正念者。所謂一迴入草
去。驀鼻拽將來也。大安云。安在溈山三十年。吃溈
山飯。屙溈山屎。不參溈山禪。秪看一頭水牯牛。若
落路落草。便把鼻孔拽轉來。暫犯人苗稼。即鞭撻
調伏。既久可憐生。受人言語。如今變作露地白牛。
在面前。終日露逈逈地。趂亦不去。所以云。置之一
處。即是諸佛道場。此是初心做工夫最吃緊處。是
正念者。當知唯心無外境界者。不見心外有法。方
名正念。若見有一法。皆是邪思。故曰內心不出。外
境不入。心如墻壁。可以入道。昔法空禪師居五臺
山。每夜忽聞有聲。名曰空禪。法空患之。久而自悟
曰。皆我自心之境。安有外聲哉。自後遂絕。又靈潤
法師山行。野燒迅飛而來。同遊者皆避之。潤安步
如常。曰。心外無火。火實自心。謂火可燒。無由免火。
火至而滅。又晉鳩摩羅什兒時。隨母至沙勒。頂戴
佛鉢。私念鉢形甚大。何其輕耶。即重失聲。下之。母
問其故。對曰。我心有分別。故鉢有輕重耳。是知一
切法。隨念而至。念未生時。量同太虗。然則即今現
行分別者。萬類紛然。何故靈騐不等。曰。是皆虗妄
亂想。如因夢中事。心力昧略微劣故也。嗟乎。人莫
不有忠孝之心也。而王祥臥冰則魚躍。耿恭拜井
則泉出。何也。蓋其養之專。故靈騐之應。速如影響。
此等皆是證唯心無外境界之樣子也。即復此心
亦無有相念念不可得者。言心若馳散。即住正念。
此心即復。不必以心更除心也。當知此心一復。亦
不見有心之自相可得自然安帖帖地。已上是明
靜時做工夫。若從下。復言動時做工夫。謂於日用
四威儀中一切處一切時。隨順觀察。不得忘却正
念唯心話頭。此是入真如門大方便故。言隨順者。
如急水行船。話頭不要走作也。觀察者。如猫捕鼠。
話頭不要放捨也。日用尋常。如此用功。久久自然
淳熟。心不馳散。常住正念。住正念已。心志自然漸
漸猛利。便能隨順得入真如三昧。三昧。即正定也。
既入此定。分別不生。煩惱自伏。信心自長。不待經
一萬劫。速成不退矣。唯除下。五種料揀。不信者。是
闡提人。誹謗者。是壞教人。重罪者。作五逆罪。是無
間獄中人。我慢者。貢高自大。不虗心的人。懈怠者。
悠悠忽忽。不努力的人。此五等人。皆不隨順。故不
得入。故圓覺云。唯除頓覺人。併法不隨順。
復次依是三昧故。則知法界一相。謂一切諸佛法身。
與眾生身。平等無二。即名一行三昧。當知真如是三
昧根本。若人修行。漸漸能生無量三昧。
首楞嚴王具足萬行。此云一行。由一行故萬行。由
萬行故一行也。文殊般若經云。何名一行三昧。佛
言。法界一相。緣繫法界。名一行三昧。入是三昧者。
盡知恒沙諸佛法界無差別相。以此真如三昧。能
生無量三昧。故名三昧根本也。密嚴偈云。如飯一
粒飯。其餘皆可知。諸法亦如是。知一即知彼。故知
萬法共會斯宗。猶如百花共成一蜜。若諦了之。一
切皆我。昇沉去住。任意隨緣。語嘿卷舒。常順一真
之道。治生產業。不違實相之門。運用施為。念念未
離法界。行住坐臥。步步常在其中。如明達之士。寓
目開懷。悉能先覺。即未遇之人。舉動施為。未常間
斷。直如善財登閣。龍女獻珠。當此之時。自然親見。
應須剋己辦事。曉夜忘疲。若問程而不行。家鄉轉
遠。似見寶而不取。還受貧窮。故知於一念生死心
中。能信有諸佛不思議事者。甚為難得。傅大士頌
<pb n="356"/>
曰。如能發心者。應當了二邊。涅槃無有相。菩提離
所緣（子榮曰。如修行須發修菩薩行。須求大乘正知見人悟達上乘。先了有無二邊之執。方證
涅槃無相之理。故離所緣之心境也）。無乘及乘者。人法兩俱捐。欲達
真如理。應識本源。
或有眾生無善根力。則為諸魔外道鬼神之所惑亂。
若於坐中。現形恐怖。或現端正男女等相。當念唯心。
境界則滅。終不為惱。或現天像。菩薩像。亦作如來像。
相好具足。若說陀羅尼。若說布施持戒忍辱精進禪
定智慧。或說平等。空無相無願。無怨無親。無因無果。
畢竟空寂。是真涅槃。或令人知宿命過去之事。亦知
未來之事。得他心智。辯才無礙。能令眾生貪著世間
名利之事。又令使人數瞋數喜。性無常準。或多慈愛。
多睡多病。其心懈怠。或卒起精進。復更休廢。生於不
信。多疑多慮。或捨本勝行。更修雜業。若著世事。種種
牽纏。亦能使人得諸三昧少分相似。皆是外道所得。
非真三昧。或復令人若一日。若二日。若三日。乃至七
日。住於定中。得自然香美飲食。身心適悅。不饑不渴。
使人愛著。或令人食無分齊。乍多乍少。顏色變異。以
是義故。行者常應智慧觀察。勿令此心墮於邪網。當
勤正念。不取不著。則能遠離是諸業障。應知外道所
有三昧。皆不離見愛我慢之心。貪著世間名利恭敬
故。
前明佛境。此明魔境。要知佛魔皆是自心現量。不
從外來。現形恐怖者。可畏相也。端正男女者。可愛
相也。當念唯心境界則滅者。是却魔之法也。古德
云。山鬼伎倆有盡。老僧不采無窮是也。若一念心
動。便為彼播弄矣。昔有禪師在山坐。見一孝子擎
一死尸來。向禪師前著。便哭云。何故殺我阿母。禪
師知是魔。思曰。此是魔境。我將斧斫却。可得解脫。
便取斧斫孝子。孝子走去。後覺股上濕。便看。乃是
血。不期自斫。又有一禪師坐時。見一豬來在前。禪
師知是魔。則把豬鼻孔拽。唱叫把火來。火至。乃見
禪師自把鼻唱叫。此乃正坐禪時。心中起見。遂感
外魔入心。故知若了唯心。諸境自滅。何處心外別
有魔境耶。或現下。隨所好而現身也。若說下。隨所
好而說法也。好總持者說總持。好六度者說六度。
好平等者說平等。好解脫者說三解脫。好宿命者
現宿命。好心通者現心通。好名利者談名利。一入
人心。如油入麵。能令行人數瞋數喜。改常易度。或
多慈愛者。見人則愛也。睡病懈怠者。不耐修行也。
忽起忽滅者。銳始怠終也。生於不信者。始乎信而
卒之以疑慮也。捨勝行而修雜業者。下喬木而入
幽谷也。所謂性無常準如此。少分相似者。彷彿不
真。影像三昧也。令人得定者。魔力所持也。顏色變
異者。眩人眼目也。魔事雖多。若以上智觀察。即念
唯心。不生取著。自然消滅。若起著心。落他倦繢。故
楞嚴經云。不作聖心。名善境界。若作聖解。即受群
邪。應知下。總結魔外三昧不真。以外道三昧。不從
真如流出故。皆是從見思二惑我法二執中生。無
非貪著名利恭敬故。當知為名利而妄說修行。要
恭敬而假粧摸樣。口口談空。心心著有者。皆魔事
也。可不慎乎。傅大士頌曰。依他一念起。俱為妄所
行。便分六十三。九百亂縱橫（法華經云。薄德少福人。眾苦所逼迫。入邪
見稠林。若有若無等。依止此諸見。具足六十二。毗婆沙論云。六十二見者。五蘊中各起。則見四五二十。三
世各二十。通為六十。通身即是神。身與神二見。總為六十二見。曰於色蘊中即色是我。離色非我。我中有
色。色中有我。五蘊中具有此四）。過去滅無滅。當來生不生。常能作
此觀。真妄坦然平。
真如三昧者。不住見相。不住得相。乃至出定亦無懈
慢。所有煩惱。漸漸微薄。若諸凡夫。不習此三昧法。得
入如來種性。無有是處。以修世間諸禪三昧。多起味
著。依於我見。繫屬三界。與外道共。若離善知識所護。
則起外道見故。
上言似三昧。此言真三昧也。雖在定中。不見有定
<pb n="357"/>
相者。無分別故。不見有得相者。無愛著故。所有煩
惱漸漸微薄者。得定之效騐也。乃至出定不生懈
慢者。正謂不以在定而精進。出定而怠弛也。不以
在定而心敬。出定而心慢也。反顯用心專一。不在
定不定也。若諸下。結顯修行真三昧者。方具正因。
入如來種。以修下。結顯修似三昧。必落魔外也。世
間三昧。如四禪八定及無想定等。由彼未空我執。
味著定境。有見有得故。智者頌曰。非到真如理。棄
我入無為。眾生及壽者。悟見總皆非。若悟菩提道。
彼岸更求離。法相與非相。了應如是知。
復次精勤專心修學此三昧者現世當得十種利益。
云何為十。一者常為十方諸佛菩薩之所護念。二者
不為諸魔惡鬼所能恐怖。三者不為九十五種外道
鬼神之所惑亂。四者遠離誹謗甚深之法。重罪業障。
漸漸微薄。五者滅一切疑諸惡覺觀。六者於諸如來
境界信得增長。七者遠離憂悔於生死中勇猛不怯。
八者其志柔和。捨於憍慢。不為他人所惱。九者雖未
得定。於一切時。一切境界處。則能減損煩惱。不樂世
間。十者若得三昧。不為外緣一切音聲之所驚動。
此顯修真三昧現世獲益也。諸佛菩薩所護念者。
是正法眼藏故。魔鬼不能恐者。中心樹子不動故。
外道不能惑者。有定盤星知斥識兩故。遠離誹謗
者。深信真如無謗法之愆故。滅一切疑者。已得正
信。疑無所生故。信得增長者。始而信。既而解行。終
而證入故。生死不怯者。已具金剛寶覺故。捨憍慢
者。知平等法。無有二故。損減煩惱。不樂世間者。世
味淡薄。道心濃厚故。音聲不驚動者。內心不出。外
境不入故。傅大士頌曰。信根生一念。諸佛盡能知。
生因於此日。證果未來時。三大經多劫。六度久安
施。熏成無漏種。方號不思議。
復次若人唯修於止。則心沉沒。或起懈怠。不樂眾善。
遠離大悲。是故修觀。修習觀者。當觀一切世間有為
之法。無得久停。須臾變壞。一切心行。念念生滅。以是
故苦。應觀過去所念諸法。恍惚如夢。應觀現在所念
諸法。猶如電光。應觀未來所念諸法。猶如於雲。歘爾
而起。應觀世間一切有身。悉皆不淨。種種穢污。無一
有可樂。如是當念一切眾生。從無始時來。皆因無明
所熏習故。令心生滅。已受一切身心大苦。現在即有
無量逼迫。未來所苦。亦無分齊。難捨難離。而不覺知。
眾生如是。甚為可愍。作是思惟。即應勇猛立大誓願。
願令我心離分別故。徧於十方。修行一切諸善功德。
盡其未來。以無量方便救拔一切苦惱眾生。令得涅
槃第一義樂。以起如是願故。於一切時一切處。所有
眾善。隨己堪能。不捨修學。心無懈怠。唯除坐時專念
於止。若餘一切。悉當觀察應作不應作。若行若住。若
臥若起。皆應止觀俱行。所謂雖念諸法自性不生。而
復即念因緣和合善惡之業。苦樂等報。不失不壞。雖
念因緣善惡業報。而亦即念性不可得。
此言修觀也。若修於止。則心沉沒者。躭著靜境不
肯放捨。古人喻之枯樁死水是也。或起懈怠者。但
念空無相無作也。不樂眾善者。不求佛道也。遠離
大悲者。不樂度生也。所謂夜明簾外轉身難。故當
修觀治之也。修習下。此令行人總觀世間有為不
久。心行不常。眾生貪著。不覺不知。以故受苦也。應
觀過去等。觀法無我也。應觀世間等。觀身不淨也。
如是下。觀心無常也。已受下。觀受是苦也。眾生下。
念眾生苦。發大悲心也。作是下。發自利利他二種
大願也。以起下。修集一切善法也。唯除下。謂靜時
唯專念止。餘一切動時。皆應止觀俱行。所謂一心
不動入諸禪。了境無生名般若。正如車之兩輪。鳥
之雙翼。缺一不可也。所謂下。正明止觀雙行。淨名
云。無我無邊無受者。善惡之業亦不忘是也。故宗
鏡云。為法國土之王因茲二力。出生死海之底。全
<pb n="358"/>
假雙修。散妄亂而似風吹雲。破愚暗而如日照世。
動邪見之深刺。拔無明之厚根。為大覺海之陰陽。
作寶花王之父母。傋一乘之基地。堅萬行之垣墻。
以此相應。能入宗鏡。傅大士頌曰。如星翳燈幻。皆
為喻無常（王日休云。如星者。謂暗時則現。明時則無。喻眾生愚暗故。有有為法。若明悟。則
無也。如翳者。謂眾生自有光明於內。乃為有為法所蔽。如翳障目也。如灯者。謂暗時則用。明時則不用。喻
眾生愚暗故用有為法。明悟則不用也。如幻者。謂有為法。非真寔也）。漏識修因果。誰
言得久長。危脆同泡露。如雲影電光。饒經八萬劫。
終是落空亡。智者大師圓成頌曰。相寂名亦遣。心
融境亦亡。去來終莫見。語默永無方。智入圓成理。
身同法性常。證真還了俗。不廢示津梁。傅大士禪
定（止門）頌曰。禪河隨浪靜。定水逐波清。澄神生覺性。
息慮滅迷情。遍計虗分別。由來假立名。若了依他
起。無別有圓成。又智慧（觀門）煩曰。慧燈如朗日。蘊界
若乾城（子榮云。乾城者。即乾達婆城。海上龍蜃化現餘氣。人見樓閣。忽爾還無。此破眾生妄
執五蘊色身為寔）。明來暗便謝。無暇暫時停。妄心猶未滅。
乃見我人形。妙智圓光照。唯得一空名。
若修止者。對治凡夫住著世間。能捨二乘怯弱之見。
若修觀者。對治二乘不起大悲愜劣心過。遠離凡夫
不修善根。以是義故。是止觀門共相助成。不相捨離。
若止觀不具。則無能入菩提之道。
此明止觀功用各有對治也。凡夫躭著世間不能
放捨。二乘不達無生。怖畏生死。故令修止以治之。
二乘非觀不發大悲。凡夫非觀不發善根。故令修
觀以治之。所謂觀空而萬行沸騰。涉有而一道清
淨。以是下。結上行人。定當止觀雙行共相助成。必
不相離。若二門不具。無能入道。智者大師頌曰。三
大僧祇劫。萬行具齊修。既悟無人我。長依聖道流。
二空方漸證（人我二空觀也）三昧任遨遊（梵語三昧。此云正定。止也）。創
居歡喜地。常樂遂無憂。
復次眾生初學是法。欲求正信。其心怯弱。以住於此
娑婆世界。自畏不能常值諸佛。親承供養。懼謂信心
難可成就。意欲退者。當知如來有勝方便。攝護信心。
謂以專意念佛因緣。隨願得生他方佛土常見於佛。
永離惡道。如修多羅說。若人專念西方極樂世界阿
彌陀佛。所修善根。迴向願求生彼世界。即得往生。常
見佛故。終無有退。若觀彼佛真如法身。常勤修習。畢
竟得生。住正定故。已說修行信心分。
已上開五種門。令人專心自信本來是佛。直下承
當。復修諸行以磨鍊之。此下又為求入正信而心
怯弱者。別開念佛法門也。諸佛難值。一畏也。信心
難生。二畏也。心存二畏。意欲退墮人天二乘。故別
開方便。令彼念佛。一以攝護信心令得成就。一以
隨願往生令得見佛。言專意者。淨念相繼。一心不
亂也。念佛因緣者。佛是正因。念是助緣。因緣和合。
方得見佛故。由佛身無處不在。但意不專。念不切。
不易得見故。觀無量壽佛經云。諸佛如來是法界
身。入一切眾生心想中。是故心想佛時。是心即具
三十二相。八十種好。是心作佛。是心是佛。諸佛正
徧知海。從心想生。楞嚴經云。若眾生心。憶佛念佛。
現前當來。必定見佛。既見佛已。決定不退信心故。
若觀下。此即是觀察念佛者誰。與能觀無念者同
途異轍。畢竟得生住正定故者。如入楞伽經云。大
慧汝當知。善逝滅度後。南天竺國中。大名德比丘。
厥號為龍樹。能破有無宗。世間中顯我。無上大乘
法。得初歡喜地。往生安樂國。故知參禪念佛。皆是
捷徑法門。能專意念佛者。必如能決志參禪。念佛
而意不專。參禪而志不決。其欲往生淨土。見性成
佛者。難矣哉。淨土十疑論問云。諸法體空。本來無
生。平等寂滅。今乃捨此求彼。豈不乖理。經云。淨土
先淨其心。心淨即佛土淨。此云何通。答。一總答。若
言求生西方。是捨此求彼。不中理者。汝執住此。不
求生西方。是捨彼著此。此還成病。不中理也。又轉
<pb n="359"/>
計亦不求生彼。亦不求生此者。則斷滅見。二別答。
夫不生不滅者。於生緣中。諸法和合。不守自性。求
於生體。亦不可得。此生生時。無所從來。故名不生。
諸法散時。不守自性。言我散滅。此散滅時。去無所
至。故言不滅。非謂因緣生外。別有不生不滅。亦非
不求生淨土。喚作無生。中論云。因緣所生法。我說
即是空。亦名為假名。亦名中道義。又諸法不自生。
亦不從他生。不共不無因。是故知無生。維摩經云。
雖知諸佛國。及與眾生空。而常修淨土。教化諸群
生。智者熾然求生淨土。達生體不可得。即真無
生。此謂心淨即佛土淨。愚者為生所縛。聞生即作
生解。聞無生即作無生解。不知生即無生。無生即
生。不達此理。橫相是非。瞋他求生淨土。幾許誣哉。
此是謗法罪人。邪見外道也。故淨土或問云。參禪
人最好念佛。根機或鈍。恐今生未能大悟。且假彌
陀願力。接引往生。又云。汝若念佛不生淨土。老僧
當墮拔舌地獄。真歇了禪師淨土說云。洞下一宗。
皆悟密修。其故何哉。良以念佛法門。徑路修行。正
按大藏接上上器。傍引中下之機。又云。乃佛乃祖。
在教在禪。皆修淨業。同歸一源。入得此門。無量法
門。悉皆證入。至如天衣懷。圓照本。慈受深。南嶽思。
法照。淨靄。大通。懷玉。道珍。法真。守納。北磵簡。天目
禮等。諸大長老。皆是禪門宗匠。其密修顯化。發揚
淨土之旨。不約而同。豈特諸老為然。甞聞老宿曰。
合五家宗派。盡天下禪僧。悟與未悟。無一不歸淨
土。百丈海禪師。馬祖的子。天下叢林。從古至今。無
一事敢違其法。看他為病僧念誦。舉揚一偈。稱讚
彌陀。復同聲念佛百千聲。迴向云。諸緣未盡。早遂
輕安。大命難逃。徑皈安養。又津送亡僧云。神超淨
域。業謝塵勞。蓮開上品之花。佛授一生之記。荼毗
之際。引聲高唱阿彌陀佛。十唱十和。贊助往生。此
非淨土之指歸乎。百丈以來。皆依此法。然則禪僧
無不歸淨土者。豈不然乎。是以東土西域。無不以
此為究竟指歸也。論主將此一章。著於修行信心
分之末。亦深有意。非強安排也。抱疑之徒。可信斯
旨。
次說勸修利益分。
此分勸人進修。必獲大利。
如是摩訶衍。諸佛祕藏。我已總說。若有眾生欲於如
來甚深境界得生正信。遠離誹謗。入大乘道。當持此
論。思量修習。究竟能至無上之道。若人聞是法已。不
生怯弱。當知此人定紹佛種。必為諸佛之所授記。
如是下。總結前文。若有下。此勸參禪得益也。持者。
不放捨也。思量者。極力究竟也。修習者。念念熏習
也。究竟至無上道者。獲益也。若聞而勇往直前。不
生怯弱。此人理觀分明。乘戒俱急。如此。則一生可
辦。定紹佛種。故云一句染神。必當作佛。一字經耳。
七世不沉。昔泥蛤聽法而生天。廐象聞經而悛惡。
比丘戲咲而獲果。女人思惟而悟空。何況聞此一
心大解脫法門哉。釋摩訶衍論云。第一顯離疑生
信入功德門者。謂有眾生。聞此摩訶衍甚深極妙
廣大法門已。即其心中亦不疑畏。亦不怯弱。亦不
輕賤。亦不誹謗。發決定心。堅固心。尊重心。愛敬心。
當知是人真實佛子。不斷佛種。不斷法種。不斷僧
種。常恒相續。展轉增長。盡於未來。亦為諸佛親所
授記。亦為一切無量菩薩之所護念故。
假使有人能化三千大千世界滿中眾生令行十善。
不如有人。於一食頃。正思此法。過前功德。不可為喻。
此言比類對治示勝門也。謂若有人能攝化三千
大千世界中。徧滿眾生。皆悉無餘。令行十善。或有
眾生於一食頃。於此甚深觀察思量。若校量此二
人功德。彼第一人功德極甚微少。譬如芥子。碎作
百分之量。此第二人甚極廣大。譬如碎十方世界
<pb n="360"/>
微塵數量故（然人烏得能化三千世界。蓋假喻耳。乃極言其不可以比也）。
復次若人受持此論。觀察修行。若一日一夜所有功
德無量無邊。不可得說。假令十方一切諸佛各於無
量無邊阿僧祇劫說其功德亦不能盡。何以故。謂法
性功德無有盡故。此人功德亦復如是。無有邊際。
此言受持功德讚揚門也。受者。直下承受。持者。時
時行持也。謂若有人受持此論觀察義理。如實修
行。若一日若一夜。中間所得功德無量無邊。不可
言說。不可思量。何以故。一切文字攝在自心觀察
中。故得之者。不在於年月之多。但一念頃。即入實
諦。而其性天昭徹矣。若更有勤行精進。受之不忘
於心。持之不厭其久。說之普得聞知。非特覺一己
之性。且將覺億萬人之性。其為功德莫大焉。烏可
思量而言說乎。假使十方三世一切諸佛。一切菩
薩。以十方世界微塵數舌。各各皆悉於十方世界
微塵數量不可說劫讚揚其人所有功德。亦不能
盡。以法身真如功德。等虗空界。無邊際故。一日一
夜所得功德。尚不可思議。何況二日。若三日。以至
無數日。受持讀誦。思惟觀察。如實修行。是不可思
議中不可思議者乎。故知信此真宗。必以拳拳服
膺而修行之。方能與真如相應而出世也。若以到
處高談闊論。能說能書。外則誑惑世人。內則自欺
己德。但取名聞利養而博學。甘心自暴自棄而不
行。若如是明理者。名為法門中賊。違背法性。常取
三惡道故。何有無量無邊功德而十方諸佛讚歎
也。十方諸佛所歎其功德者。讚其受持此論。觀察
義理。如實修行也。故知信此真宗。成摩訶衍。三世
諸佛之所證。義理何窮。十方菩薩之所乘。功德無
盡。可謂甘露入頂。醍醐灌心。耀不二之慧燈。破情
根之暗惑。注一味之智水。洗意地之妄塵。能令厚
障深遮。若暴風之卷危葉。繁疑積滯。猶赫日之爍
輕冰。猶如於諸王中為金輪之王。於諸照中為晨
旭之照。於諸寶中為摩尼之寶。於諸華中為青蓮
之華。於諸諦中為真空之門。於諸法中為涅槃之
宅。故遇斯教者。應須自慶。
其有眾生於此論中。毀謗不信。所獲罪根。經無量劫。
受大苦惱。是故眾生。但應仰信。不應毀謗。以深自害。
亦害他人。斷絕一切三寶之種。以一切如來皆依此
法得涅槃故。一切菩薩因之修行得入佛智故。當知
過去菩薩。已依此法。得成淨信。現在菩薩。今依此法。
得成淨信。未來菩薩。當依此法。得成淨信。是故眾生。
應勤修學。
先言毀謗獲罪。是故下。結勸應信。以深下。出謗毀
獲罪之所以。當知下。結勸修行獲益之所以。
諸佛甚深廣大義。我今隨順總持說。迴此功德如法
性。普利一切眾生界。
初句結義。次句結文。三四二句迴向眾生。

大乘起信論續疏卷下（終）

淅江紹興府山陰縣福勝菴比丘源洪潤寓于杭
城天長寺謹抄時在
嘉慶三年四月十二日禁筆記

<article id="n765">大乘起信論疏略</article>

<talk>No. 765-A
 起信論疏略序</talk>

一心印萬法萬法攝一心故一多無礙生佛不二而
尚匪筆墨之所形容焉蓋摽月者可假指渡海者非
無筏所以一切聖賢知娑婆教體乘音聲輪以如幻
三昧談摩訶衍乃經乃論沄沄然興焉積而成大藏
<pb n="361"/>
靡踰詮一心也中印度馬鳴大士應婆伽之懸讖倒
波旬之赤幡推本實相作為斯論所謂開二門於一
心眾典之要一以貫之不亦宜哉梁承聖年中三藏
真諦譯成一卷今此譯是也論文幽邃雖高師碩德
猶難之故訓＆CB18608;之家無慮不多矣方今其傳者疏無
核於賢首記無博於長水蓋垂千載亦復無媿焉近
明憨山大師撮精要於二家參互後譯發明隱微間
出一言冷冷喚醒使學者優柔反覆是憨師之用心
勤哉餘友龍湫每有禪寂之餘栖心乎竺墳適得憨
師之疏略以為奇秘也今歲丙午夏餘客自東尾避
暑於智山白鷺水嘗見龍之帳中別無餘長唯疏略
一篇而已龍既謂余曰吾得此疏蓋亦有年言不繁
理已穩尤便於初學乃授梓人廣布海內請子為之
序余曰於戱叔末之弊人才益謭書籍益多雖戶誦
家說靡得而通焉負笈之士病諸且起信一論也賢
首長水二家窮源盡委無復餘蘊也以此疏略監諸
二家存什一於千百恐人以為有遺漏乎龍師曰吁
否若子之言憨師此疏無益於學者耶刪繁從略此
疏之所以興也今之人力淺才謭無以通貫者非書
籍之過矣面牆之徒胯蠁競馳謾執性癈書是效少
林遣著之顰取大方無礙之笑者也蓋雖焚青龍之
新疏無白馬之舊䭾則法何仗傳哉子思之乎余立
癈卷唯[?夕]退遂出書林壽木繕刻三閱月竣既而又
請余之言顧龍師之言也雖出一時之言確然不可
闕蓋讀此疏莫以略為不足以前一言記徧端矣。
時寬文丙午仲秋日東尾沙門覃思熏沐合十書于
般若山空諦室

<other>No. 765</other>
<sarticle>大乘起信論疏略卷上</sarticle>

此論之題目乃一論之綱宗也言大乘起信者為
欲發起大乘正信故言大乘者即所信之法體所
言法者謂眾生心是心即攝一切世間出世間法
具有體相用三大之義故乘者運載之義謂諸佛
乘此而證菩提般涅槃菩薩乘此而趣果海眾生
乘之而輪轉生死以此心是一切聖凡迷悟因果
之總相故故下文云即一法界大總相法門體今
欲諦信此心即是大乘正解不謬故云大乘起信
以佛入滅六百年中小乘心外取法不信唯心多
起諍論外道邪見破壞正法故論主興悲特造此
論故下因緣云為欲除疑捨邪執故以疑與信友
今信此心則疑自除矣論者決擇是非發明正理
揀非經律故以論名賢首本疏精詳但科叚少隔
故刪繁從略間會記義不別出文貴成一貫故云
疏略。
馬鳴菩薩造
此造論人也馬鳴者以此菩薩初生之時感群馬
悲鳴故以為名及說法時諸馬聞之亦皆悲鳴疏
引摩訶摩耶經云如來滅後六百歲已諸外道等
邪見競興毀滅佛法有一比丘名曰馬鳴善說法
要降伏一切諸外道輩。
真諦三藏譯
此譯人名也論有二譯一西印土優禪尼國沙門
波羅末陀此云真諦梁元帝承聖三年於衡州建
興寺譯成一卷二十四紙一于闐國沙門實叉難
陀此云喜學大周則天時於東都佛授記寺譯成
兩卷亦二十四紙今行前譯。
西京太原寺沙門法藏造疏
明南嶽沙門　　德清纂略
將著論文先歸敬述意。後述正論文。且初。
歸命盡十方。
將造斯論先須歸命三寶請求加被所以然者以
<pb n="362"/>
造論釋經經乃佛說佛智甚深非情可測故請三
寶威力加被攝受故使論義印契佛心且示法有
所宗以三寶是所宗依故今云歸命乃能皈之心
也欲入法性先忘我相命以統攝六根今以命歸
則身心俱亡能歸之至也十方乃所歸分際意謂
所著論義乃法界之宗故須皈命盡十方之三寶
以心無分限故境亦無量也。
最勝業徧知色無礙自在救世大悲者。
此歸佛寶也佛以三輪應物今所歸三輪皆最上
殊勝者意顯非應化身乃從法垂報之身也徧知
意業最勝也凡夫不知外道邪知聲聞偏知菩薩
分知唯佛徧知以實智證理理無不徹權智鑒機
機無不宜故色無礙自在身業最勝也華嚴佛有
無量相相有無量好根根圓融周徧自在又十身
歷然無壞無雜故救世大悲者語業最勝也佛以
音聲輪應機說法世乃眾生世間所救之處大悲
能救之心萬德之中如來唯用大悲為力故者指
歸其人也。
及彼身體相法性真如海無量功德藏。
此歸法寶也及者謂不但歸佛亦歸法也彼身指
上佛也佛以法為身謂真如所流教法即是法身
常住以此中已有如來全身故意顯此法即佛之
體相本無二故法性真如海正指法體也謂真如
法性即法身真體徧與一切染淨諸法為體性故
以隨緣不變不變隨緣故喻如海遇風起諸波浪
濕性無二故如來藏中含攝眾德故云功德藏。
如實修行等。
此歸僧寶也僧通凡聖聖通大小如實修行乃地
上菩薩也據後譯云無邊德藏僧勤求正覺者則
上句歎德人能攝德故名為藏。
下述造論意。
為欲令眾生除疑捨邪執起大乘正信佛種不斷故。
此述造論意也法不虛設必有所為今有四意一
以二乘不信唯心故顯示正義令除疑惑二以外
道邪執故對治邪執令捨邪見三以修行者未起
正行故分別發趣道相令起正信以為行本四為
使信成滿入住不退堪受佛果故云佛種不斷為
此多意所以造論。
下正述論文。
論曰有法能起摩訶衍信根是故應說。
首標論者揀異經律非佛親說法者即論所依宗
本謂一心法具二門三大義故正示所宗摩訶衍
此云大乘謂所宗心法即是大乘能信此心為大
乘根本有此勝益是故須說。
說有五分云何為五一者因緣分二者立義分三者
解釋分四者修行信心分五者勸修利益分。
此標製作之規也分章析義故名為分將述此論
先立五分以為次第法不孤起必有因由故首因
緣由致既興必標宗本故次立義宗本修然非釋
不解故次解釋既解法義非行不階故次修行信
心解行雖陳鈍根懈進故次勸修此一論之大節
也。
下列釋因緣分。
初說因緣分問曰有何因緣而造此論答曰是因緣
有八種云何為八。
徵釋因緣略有八種。
一者因緣總相所謂為令眾生離一切苦得究竟樂
非求世間名利恭敬故。
此八因緣中第一總相與一論為發起之由故以
凡夫外道迷此一心以招苦苦壞苦行苦分叚生
死之苦二乘菩薩尚有變易生死之苦謂佛證得
菩提覺法樂涅槃寂靜樂今為令眾生離苦得樂
非求世間名利恭敬故。
<pb n="363"/>
二者為欲解釋如來根本之義令諸眾生正解不謬
故。
此與立義分及解釋分中顯示正義對治邪執作
發起因緣也以彼文中說依一心法有二種門各
攝一切法即是如來所說法門之根本又生滅門
中本覺名如始覺名來始本不二名曰如來今以
如來依此心成故名此心為如來根本之義具釋
此義令地前三賢比觀相應故云正解即顯示正
義也比觀離倒故名不謬即對治邪執也。
三者為令善根成熟眾生於摩訶衍法堪任不退信
心故。
此即下分別發趣道相也以彼文云令利根者發
決定信進趣大道堪任住於不退信故此當十信
終心自分滿足故云成熟進入住正定聚中使前
信心堪任不退。
四者為令善根微少眾生修習信心故。
即下修行信心分初四種信心及四種修行也以
彼文云令信未滿者修行信心使滿足故以信未
滿故云微少令進向滿故云修習信心也。
五者為示方便消惡業障善護其心遠離癡慢出邪
網故。
此中根劣易退賴多方便故有四也四中前三為
下中上三品後一策以勸修今當初下品也即下
修行信心中第四修行末文云令業重惑多者善
根難發眾生以禮懺等方便消惡業障障輕故內
離頑嚚癡慢外出邪魔骨網。
六者為示修習止觀對治凡夫二乘心過故。
當中品也即下第五修習止觀門文中雙明止觀
遣凡小二執故云對治也。
七者為示專念方便生於佛前必定不退信心故。
當上品也即下修行信心末勸生淨土門等文云
舉勝方便令彼觀解分得相應眾生恐後報遷遇
緣成退故令往生淨土成不退也。
八者為示利益勸修行故。
即下勸修利益分也文云舉彼損益勸令修捨即
總策成前諸行也。
有如是等因緣所以造論問曰修多羅中具有此法
何須重說答曰修多羅中雖有此法以眾生根行不
等受解緣別所謂如來在世眾生利根能說之人色
心業勝圓音一演異類等解則不須論。
此下難明須論不須論也此言當正法時佛現住
世以有如來親為說法故不須論也色心圓音即
佛三業殊勝一音圓音有二義華嚴經云如來於
一語言中演說無邊契經海如來同一切音故云
圓音又云一切眾生語言法一言演說盡無餘以
一切音即一音一音即一切音一一語言徧窮生
界而其音韻恒不雜亂若音不徧則是音非圓若
音徧而無韻曲則是圓非音今不壞曲而等徧不
動徧而差韻此是如來圓音非是心識思量境界。
若如來滅後或有眾生能以自力廣聞而取解者。
聞廣經文得解佛意不須他論故云自力此具文
持義持。
或有眾生亦以自力少聞而多解者。
亦以自力尋略經文而能深解佛意故亦不須論
此有義持無文持。
或有眾生無自心力因於廣論而得解者。
此但依經文不能解意因他廣論而得解了故云
無自心力此有文持無義持。
自有眾生復以廣論文多為煩心樂總持少文而攝
多義能取解者。
此明當機也不須廣論有二義一根利不假二心
煩不耐。
如是此論為欲總攝如來廣大深法無邊義故應說
<pb n="364"/>
此論。
此明論義深廣也以一心法為一法界大總相法
門體徹法界源故云深攝法無邊故云廣深者如
理智廣者如量智。
已說因緣分次說立義分摩訶衍者總說有二種云
何為二一者法二者義。
此標立義分也法者出大乘體即宗本法也大位
在因通於染淨在果唯取於淨義者辨大乘名義
何故此心是大乘耶謂此心具三大義故名為大
有二運轉故名為乘是故先顯法體後釋義理。
所言法者謂眾生心是心則攝一切世間出世間法
依於此心顯示摩訶衍義。
此標宗顯義也出其法體言眾生心者謂如來藏
心具和合不和合二門以在眾生位就隨染故得
具二門若在佛地則無和合義以始覺同本唯一
真如以此心體相無礙染淨同依隨流返流唯轉
此心故隨染不覺則攝世間法約不變之本覺於
返流之始覺則攝出世間法此猶約生滅門辨若
約真如門則融鎔含攝染淨不殊依此一心宗本
法上顯示大乘三大之義故名此心以為法也。
何以故。
此徵明法義也徵有二意一心通染淨大乘唯淨
如何此心能顯彼義二心法是一大乘義廣如何
一心能示彼義下釋義中以心含染淨故能顯大
乘心具三大故能顯乘義。
是心真如相即示摩訶衍體故是心生滅因緣相能
示摩訶衍自體相用故。
此標舉二門為起下文張本也舉真如門起下即
是一法界等文真如相起下復次真如者依言說
分別等文此相者是義相即性也舉生滅門起下
依如來藏有生滅心等文生滅者隨熏變動也因
緣者生滅緣由起下復次生滅因緣等文相者生
滅之狀起下復次生滅相者等文真如門中云即
示者以與彼所顯詮旨不別故云即示以是不起
故唯示體生滅門中云能示者以染淨既異詮旨
又分能所不同故不云即而云能此中體謂生滅
門中本覺之義是生滅之自體以是生滅之因故
故下釋生滅文具顯所示三大之義以真如是不
起門故唯直示體生滅是起動門起含不起故具
示三大之義。
上示法。下示義。
所言義者則有三種云何為三一者體大謂一切法
真如平等不增減故二者相大謂如來藏具足無量
性功德故三者用大能生一切世間出世間善因果
故。
此標列義門以起下復次真如自體相者等文也
言體大者真性深廣凡聖染淨皆以為依故受大
名以真如是一切法平等體故不增減者謂隨流
加染不增缺淨不減返流除染不減加淨不增染
淨之所不虧始終之所不易故相大者即二種如
來藏中不空之義以不異體之相故云性德用大
者謂隨染業行然此用大是報化二身麤細之用
令諸眾生始成世善終成出世善也。
上釋大。下釋乘。
一切諸佛本所乘故一切菩薩皆乘此法到如來地
故。
此釋乘也諸佛者標果望因以解乘也菩薩者舉
因望果以成運也始覺之智是能乘本覺之理為
所乘故攝論云乘大性故名為大乘。
已說立義分次說解釋分。
此結前生後也。
解釋有三種云何為三一者＆CB18823;示正義二者對治邪
執三者分別法趣道相。
<pb n="365"/>
此標列釋名也顯示者正釋所立大乘法義對治
者既明正體須遣異計發趣者趣正理之階降也
列此三名即下正宗一分有此三叚依義解釋。
且初顯正義。
顯示正義者依一心法有二種門云何為二一者心
真如門二者心生滅門。
此標宗本釋上立義分中眾生心攝一切等也謂
如來藏含於二義一約體絕相義即真如門謂非
染淨生滅不動不轉平等一味性無差別眾生即
涅槃不待滅也二隨緣起滅義即生滅門謂隨熏
轉動成於染淨染淨雖成性恒不動正由不動能
成染淨是故不動亦在動門即下文識中本覺及
上文生滅門中自體是也故楞伽云如來藏名阿
賴識而與無明七識共俱如大海波常無斷絕等
並約生滅門說也然此二門舉體通融體相莫二
此無二處諸法中實不同虛空性自神解故云一
心。
是二種門皆各總攝一切法。
此結釋二門也上立義分中直云攝今釋中云各
總攝者以一心含通別二門故今分通別又各攝
故以真如門是染淨通相通相之外無別染淨故
得總攝一切諸法生滅門者別顯染淨染淨之法
無所不該故亦總攝一切諸法通別雖殊齊無所
遺故云各攝又以此即是真如隨緣和合變作諸
法諸法即無異體還攝真如門也以此二門齊攝
不二故得說為一心也問二門既齊攝者何故真
如門中唯示體生滅門中具顯三大耶答真如是
泯相顯實門不壞相而即泯故得攝於生滅以泯
相故而相不存但攝體也生滅是攬理成事門不
壞理而成事故得攝於真如以成事而理不失故
具三大義也以生滅起必賴於真故攬理理不失
真如未必藉生滅故泯相相不存相不存故唯示
體理不失故示於三大是故攝義是齊示義別也。
此義云何以是二門不相離故。
此結二門義也責義云若二門各別不可相從若
本唯一心未容影攝答云以體不相離故如金莊
嚴具思之可見。
下別辨二門。初真如門分二義。初顯體離言
以明觀智境。二依言辨德以明生信境。且初
顯離言。
心真如者即是一法界大總相法門體所謂心性不
生不滅。
此標釋真如門也顯體離言釋上立義分中真如
義也即無二真心為一法界此非筭數之一謂如
理虛融平等不二故稱為一依生聖法故云法界
中邊論云法界者聖法因義總相法門者二門之
中不取別相但取總相然亦該收別盡故云大也
此一法界生滅真如皆舉全體故云體也軌生物
解故曰法聖智通遊故云門不生不滅者釋上法
體隨妄不生約治不滅又修起不生處染不滅。
一切諸法唯依妄念而有差別若離心念則無一切
境界之相。
此釋上不生滅之所以也妄執者云現見諸法差
別遷流何言性無生滅釋云差別相者是汝徧計
妄情所作本來無實如依病眼妄見空華疑者又
云以何得知從妄念生釋云以諸聖人離妄念故
既無此境即驗此境定從妄生。
是故一切法從本已來離言說相離名字相離心緣
相畢竟平等無有變異不可破壞唯是一心故名真
如。
此覈真如得名也由一切法離念則無境界之相
故皆即真如也非音聲之所說故離言說相非文
句之所詮故離名字相此二句言語路絕非聞慧
<pb n="366"/>
境也心行處滅故離心緣相非思慧境也以離妄
名真離異名如畢竟下三句以離世間非修慧境
也平等者雖徧通染淨而性恒無二也所以得無
二者以在緣時始終不改所以在緣不改者以不
同有為可破壞故此則在染不破治道不壞一心
者結歸法體真如者依義立名。
以一切言說假名無實但隨忘念不可得故言真如
者亦無有相。
此釋上離緣以雙遣名相也離言說相者以言教
非實不可如言取也但隨下釋成無實所以也疑
云既云離名字相何故復立此真如名此自語相
違也故今釋遣假名非實不相違也不但離名而
亦離相以名依相立但是徧計所執故楞伽云相
名常相隨而生請妄想故今名相雙遣。
謂言說之極因言遣言。
此釋疑也疑云既絕名相但假客名者何故不立
餘名而唯云真如耶釋云真如者是言說之極謂
此名之後更無有名故攝論中十種名內真如是
第十究竟名故云極也因言遣言立名之意也立
此極名為遣於名故。
此真如體無有可遣以一切法悉皆真故亦無可立
以一切法皆同如故。
此重拂妄計也恐難者見前雙遣真如名相將謂
真如亦是可遣則生斷見故此釋云但遣虛妄名
相不遣真如實法以是妙智觀境故何以不遣以
法悉真無法可遣疑者既聞真理不遣則謂有法
可立當情執取故釋云亦無可立以離妄情故何
以不立以如故不可立也。
當知一切法不可說不可念故名為真如。
此結離言絕慮也。
問曰若如是義者諸眾生等云何隨順而能得入。
隨順問方便觀得入問正觀。
答曰若知一切法雖說無有能說可說雖念亦無能
念可念是名隨順若離於念名為得入。
此正明觀智境也說念皆無能所者明念即無念
非滅於念非滅念故故名雖念離於斷見也即無
念故皆無能所離於常見也於一念間離此二見
無此二故故能稱順中道隨順法性無念亦離方
入真如。
上明離言以明觀智境竟。下依言辨德以明生
信境。
復次真如者依言說分別有二種義。
以前標云是心真如相此上釋真如二字下釋相
字相即義也於真體中開說二義故不標相字顯
此二義者若離於言即唯一味今既依言故說有
二即顯不可隨言執取也但為生物信解故。
云何為二一者如實空以能究竟顯實故二者如實
不空以有自體具足無漏性功德故。
此徵釋二義也如實空者此以如實之中空無妄
染非謂如實自空此則如實之空也以妄空故遂
能＆CB18823;示真理故云顯實不空有二義一異妄無體
故二異恒沙有流煩惱故故云具足等也佛性論
偈云由客塵空故與法界相離無上法不空與法
界相隨。
所言如實空者從＆CB18627;已來一切染法不相應故謂離
一切法差別之相以無虛妄心念故。
此略釋空義也以妄境從妄念生故釋顯空無也
良以倒心妄境情有理無真如之德理有情無故
不相應也。
當知真如自性非有相非無相非非有相非非無相
非有無俱相非一相非異相非非一相非非異相非
一異俱相。
此廣釋空義也非有相者明真離妄有也惑者云
<pb n="367"/>
既其非有即應是無故釋云非無也惑者聞上非
有非無則謂雙非是真如法釋云因汝執有我說
非有非謂法體是非有因汝執無我說非無非謂
法體是非無故又非却雙非也惑者云我上立有
立無汝立雙非雙非若存即有無隨喪今雙非既
非我有無還立釋云因汝執雙非故我說非非非
許雙是如何復執俱相以惑者執四句為真如法
特以非字破之所謂四句既離百非俱遣也一異
等四句準前可知然執取雖多總攝不過此二四
句故廣百論云復次為顯世間所執諸法皆非真
實及顯外道所執不同故偈云有非有俱非一非
一雙泯隨次而配屬智者達非真。
乃至總說依一切眾生以有妄心念念分別皆不相
應故說為空若離妄心實無可空故。
此結空義也妄計塵沙難可徧歷故今總攝辨不
相應此順結也離妄者反結也以對染無說真為
空非無如體以為空也亦可此文是釋疑疑者聞
上真空則撥無真體及恒沙功德故為此釋是則
聞空不異不空也。
上釋空義竟。下釋不空義。
所言不空者已顯法體空無妄故即是真心常恒不
變淨法滿足則名不空。
此顯不空義也常恒不變者竪顯真體三際無窮
釋前以有自體也淨法滿足者橫顯淨德十方無
盡顯前具足無漏等也自體既常不變復具無漏
功德法體若然豈是空耶故結不空。
亦無有相可取以離念境界唯證相應故。
此釋疑也惑者聞淨法不空則謂同於情執之有
故此釋也是則不空不異於空以離下釋離相所
以也若妄念可緣則是有相既唯真智之境明知
無妄執之相也故云唯證相應。
上釋心真如門竟。下釋心生滅門有二大科。
初釋生滅心法。二辨所示之義。初中又二
初染淨生滅。二染淨相貲。且初。
心生滅者依如來藏故有生滅心。
此下釋生滅心初標體也謂不生滅心因無明風
動作生滅故說生滅心依不生滅心然此二心竟
無二體但約二義以說相依如不動之水為風所
吹而作動水動靜雖殊而水體是一謂自性清淨
心名如來藏因無明風動作生滅故云依如來藏
有生滅心也。
所謂不生不滅與生滅和合非一非異。
此辨生滅相也是上如來藏自性清淨心動作生
滅不相離故故云和合非謂別有生滅來與真如
合謂生滅之心心之生滅無二相故心之不生滅
因無明成生滅心從本覺起而無二體不相捨離
故下文云如大海水因風波動水相風相不相捨
離謂真心舉體成生滅之相生滅之相莫非神解
不離真心如是不離名為和合非一非異者真如
全體動故心與生滅非異而恒不變真性故與生
滅不一依楞伽經以七識染法為生滅以如來藏
淨法為不生滅此二和合為阿黎耶識以和合故
非一非異以若一則無和合若異亦無和合以非
一非異故得和合也如經云譬如泥團微塵非異
非不異金莊嚴具亦復如是若泥團微塵異者非
彼所成而實彼成是故非異若不異者泥團微塵
應無差別如是轉識藏識真相若異者藏識非因
若不異者轉識滅藏識亦應滅而自真相實不滅
是故非自真相滅但業相滅解云此中真相是如
來藏轉識是七識藏識是黎耶今此論主總括彼
經上下文義作此安立故云非一非異。
名為阿黎耶識。
此出生滅名也此生滅不生滅即之義不一辨之
<pb n="368"/>
心不異目此二義不二之心名阿黎耶識或云阿
黎耶者但梵音楚憂耳梁真諦三藏就名翻為無
沒識今奘法師就義翻為藏識藏是攝藏義無沒
是不失義義一名異也所攝名藏謂諸眾生取為
我故良以真心不守自性隨熏和合似一似常故
諸愚者以似為實執為內我我見所攝故名為藏
由是義故二種我見永不起位失賴耶名也又能
藏自體於諸法中又能藏諸法於自體內論云能
藏所藏我愛執藏此之謂也依此義立名。
此識有二種義。
此辨義也二義者謂此識體原是真妄和合而成
故今在迷具含二義謂真如有二義一不變義二
隨緣義無明亦二義一無體即空義二有用成事
義此則真妄二義中各含二義由初義成上真如
門由後義成此生滅門也就此識在生滅門中亦
含二義謂覺義不覺二義於覺義中有本覺始覺
不覺中有根本不覺枝末不覺以上真妄各二義
具在本識中故云此識有二種義舊疏以為難故
有多解大約就隨流返流之別故有多義耳問此
中一識有二義與上一心有二門何別耶答上一
心中含於二義謂不守自性隨緣義及不變自性
絕相義今此但就隨緣門中染淨事理無二之相
明此識也是則前一心義寬該收於二門此一識
義陿局在於一門問此中本覺與上真如何別答
真如約體絕相說本覺約性功德說謂大智慧光
明義等名本覺相本者是性義覺者是智慧義以
此皆為翻妄染顯故在生滅門中攝以真如門中
無翻染等義故與此不同也是故體相二大俱名
本覺並在生滅門中故得具三大也。
能攝一切法生一切法。
此顯識勝能也上二門中云皆各總攝此中不云
各者以此二義陿於二門故但明一識由含二義
故攝一切不言二義各攝一切又上文中但云攝
而不云生者以真如門無能生義故此識之中以
不覺熏本覺故生諸染法流轉生死以本覺熏不
覺故生諸淨法返流出纏成於始覺依此二義徧
生一切染淨法故云能生也。
云何為二一者覺義二者不覺義所言覺義者謂心
體離念離念相者等虛空界無所不徧法界一相即
是如來平等法身依此法身說名本覺。
此下依名辨釋也覺有本始先釋本覺離於妄念
顯無不覺非唯無不覺之暗乃有大智慧光明義
等故也虛空有二義以況於本覺一周徧義謂橫
徧三際竪通凡聖二無差別義謂在纏出障性恒
無二故如來法身者欲明覺義出纏相顯故既是
法身之覺理非新成故云本也。
何以故本覺義者對始覺義說以始覺者即同本覺。
以覈本覺得名責有二意也謂前開章中直云覺
義今何云本覺二謂今既云本覺何故前但云覺
故此答云以對始故說之為本答初意也以本覺
隨染要待始覺方名本覺覺至心源本無二相是
故上文但云其覺答後意也又始覺是本覺所成
還契心源融成一體方名始覺。
上明本覺。下明始覺。
始覺義者依本覺故而有不覺依不覺故說有始覺。
此明起始覺之所由也依本覺者謂即此心體隨
無明緣作妄念故依不覺者本覺內熏力故漸有
微覺厭求乃至究竟還同本覺故下文云本覺隨
染生智淨相者即此始覺也。
又以覺心源故名究竟覺不覺心源故非究竟覺。
染心之源謂性淨也麤相之源謂生相也覺此者
始覺道圓同於本覺此在佛地不了其源始未同
本此在金剛已還。
<pb n="369"/>
此義云何。
此徵明究竟不究竟義也此下將四相麤細寄顯
返流四位以明始覺分際前三相釋不究竟覺後
一相釋究竟覺然此四相約真心隨熏麤細差別
寄說為四非約一剎那心明四相也從細至麤約
三細六麤以明四相分齊生相唯一即業相住相
有四即轉相現相智相相續相異相有二即執取
相計名字相滅相唯一者即起業相下約返流寄
位從麤至細先覺滅相。
如凡夫人覺知前念起惡故能止後念令其不起雖
復名覺即是不覺故。
此下寄位辨始覺也未入十信已前廣造身口意
業而不覺知今入信已能知惡業定招苦報故言
覺知此明覺於滅相義也以但能止惡故云雖覺
未覺煩惱故云不覺。
如二乘觀智初發意菩薩等覺於念異念無異相以
捨麤分別執著相故名相似覺。
此三賢菩薩覺異相也十解初心名發心住舉初
等後以此菩薩雖留惑故不證人空然於人空實
得自在故與二乘同一位論此中二乘不約人但
約人空觀智與菩薩同故雙舉之起貪瞋等名麤
分別著違順境名執著相異相夢破故能捨之未
破住相故云相似覺。
如法身菩薩等覺於念住念無住相以離分別麤念
相故名隨分覺。
此地上菩薩覺住相也初地至九地同證法身徧
滿皆名法身菩薩覺念住者以此菩薩於無明念
中次第覺於四種住相謂初地覺相續相從二地
至七地覺智相八地覺現相九地覺轉相此四俱
名為住故云覺於念住然異前執著今但約心故
云分別異彼根本生相故云麤念相以覺道未圓
故云隨分。
如菩薩地盡滿足方便一念相應覺心初起心無初
相以遠離微細念故得見心性心即常住名究竟覺。
此覺生相也十地學窮故云盡萬行已圓故云滿
足此明行滿即方便道也一念相應即無閒道無
閒道以此為初故云一念此則無念之念也覺心
初起者以根本無明動彼靜心令起微念故云初
起知動念本寂動念都盡唯一真心故云心無初
相業識動念念中最細名微細念謂生相也此相
淨盡無餘故云遠離今遠離虛妄真性顯現故云
見心性也今生相即盡無明風止性海湛然故云
常住一心平等始本不異名究竟覺。
上約位以明四相。下引經以釋心源。
是故修多羅說若有眾生能觀無念者則為向佛智
故。
引證謂在因地時雖未離念能觀無念道理說此
能觀為向佛智佛智無念此舉因望果說也。
又心起者無有初相可知而言知初相者即謂無念。
牒上覺心初起之言非謂覺時知有初相故也問
既無初相何故說言知初相耶故為此答也覺心
之時知初動念即本來靜故云即無念也。
是故一切眾生不名為覺以從本來念念相續未曾
離念故說無始無明。
以前無念名覺即顯有念不得名覺也以從下顯
不覺所以即金剛已還一切眾生未離無始無明
之念故不得名覺無始無明結成不覺義也無有
染法始於無明故云無始。
若得無念者則知心相生住異滅以無念等故。
若至心源得於無念則徧知一切眾生一心動轉
四相差別以無念等者釋成上義以四相念中各
即無念故云以無念等也是故得無念者徧知四
相諸念也。
<pb n="370"/>
而實無有始覺之異以四相俱時而有皆無自立本
來平等同一覺故。
此明始不異本也此雖始得無念之覺然其所覺
四相本來無起待何不覺而有始覺之異以四下
釋成上義也以彼四相本一淨心無有前後離淨
心外無別自體無自體故本來平等同一本覺然
未至此位隨其智力前後而覺未稱法故不得同
本今既四相俱時平等覺知皆無自體同一本覺
是故則無始覺之異。
上明始覺義竟。下明本覺義有二。初明隨緣
本覺。二明性淨本覺。且初。
復次本覺隨染分別生二種相與彼本覺不相捨離。
此明本覺中隨染義也此二既在隨染門中故云
生也生已不離不動覺體故。
云何為二一者智淨相二者不思議業相。
此標舉二相也一明本覺隨染還淨之相二明還
淨本覺業用之相此之二相謂離染緣則不得成
故云隨染。
初明智淨相。
智淨相者謂依法力熏習如實修行滿足方便故破
和合識相滅相續心相顯現法身智淳淨故。
此明智淨相也真如內熏之力及所流教法外緣
熏力此在地前依此熏力修習資糧加行善根也
如實者登地已上行契真如滿足者十地行終此
在金剛因位極也此明因也由滿足方便能破和
合識內生滅之相顯不生滅之性此根本無明盡
故心無所合即顯本覺義此明果也即於此時能
滅染心之中業相等相續之相不滅相續心體故
令隨染本覺之心遂即還源成淳淨圓智成於報
身始覺義也然此始覺無別始起即是本覺隨染
作也今染緣既息始還同本故云淳淨淳淨智即
智德餘皆斷德也。
此義云何。
此疑問意云如所說動彼淨心成於起滅今既盡
生滅應滅淨心。
以一切心識之相皆是無明無明之相不離覺性非
可壞非不可壞。
此答意也謂業等染心名諸識相此等皆是不覺
之相非約心體轉難云既言識相皆是無明故說
滅者皆應別有體性離於真如此真妄別體難也
答云如此諸識不覺之相不離本覺之性非一非
異以非異故非可壞以非一故非不可壞以非可
壞故無明即明涅槃云明與無明其性無二無二
之性即是實性以非不可壞故無明可滅覺性不
壞以惑體即真全覺之不覺故。
如大海水因風波動水相風相不相捨離而水非動
性若風止滅動相則滅濕性不壞故如是眾生自性
清淨心因無明風動心與無明俱無形相不相捨離
而心非動性若無明滅相續則滅智性不壞故。
此以喻釋可壞不可壞義也以濕全動故無於水
相以動全濕故無於風相心法亦爾真心隨熏全
作識浪故無心相然彼識浪本即是真故無無明
相。
上釋智淨相。下釋不思議業相。
不思議業相者以依智淨相能作一切勝妙境界。
此依體總標也謂與眾生作六根境界故寶性論
云諸佛如來身如虛空無相為諸勝智者作六根
境界示現微妙色出於妙音聲令齅佛戒香與佛
妙法味使覺三昧觸令知深妙法故名妙境界。
所謂無量功德之相常無斷絕隨眾生根自然相應
種種而現得利益故。
此約用別辨也無量者橫顯常者竪顯自然者無
功應機得益者利潤不虛報化二身真如大用無
<pb n="371"/>
始無終相續不絕故以始本不二故無始無終常
化眾生是真如之用故云不思議業也隨眾生根
者以本覺與眾生心本來無二但不覺隨流用即
不現妄心厭求用則於彼心中穪根顯現而不作
意我現差別故云隨根自然相應雖不作意現無
不益。
上明隨染本覺已竟。下明性淨本覺。
復次覺體相者有四種大義與虛空等猶如淨鏡。
此標性淨覺體也以再標前本覺故云復次覺相
有四種義一一皆徧法界故云大若單舉空喻則
不顯四義若單舉鏡喻則不顯周徧遂舉二喻互
相顯發然此雙標而單釋者以空隨鏡顯也。
云何為四。
四中初二體後二相故云覺體相也。
一者如實空鏡遠離一切心鏡界相無法可現非覺
照義故。
初顯空義也以真如體中妄法本無故云如實空
遠離二句正顯空義無法一句重辨所空倒心妄
境元與覺體本不相應非謂有而不現但以妄法
理無故無可現如鏡非不能現但以兔角無故無
可現也非覺照義者如鏡於兔角無照燭之功此
約徧計理無下約依他說故能現世閒境界。
二者因熏習鏡謂如實不空一切世間境界悉於中
現不出不入不失不壞常住一心以一切法即真實
性故又一切染法所不能染智體不動具足無漏熏
眾生故。
二顯不空義也因有二義一能作現法之因二能
作內熏之因亦可初是因義後是熏習義故云因
熏習也如實不空者總出因熏習法體謂有自體
及性功德故下別釋二因初因云世境悉現者明
一切法離此心外無別體性猶如鏡中能現影也
不出者明心待熏故變現諸法非不待熏而自出
也不入者離心無別能熏故不從外入不失者雖
復不從內出外入緣起之法顯現不無不壞者謂
諸法緣集起無所從不異真如故不可壞如鏡中
影非刃能傷以同鏡故常住一心者會相同體一
切法即真實性者釋成同體所由以於心中顯現
無出入等故即無體性無體性故本來平等不異
真如故云常住一心後因云染法不染者以性淨
故雖現染法非染所污良由現染反顯淨也以雖
現染不為所染故云不動具足無漏者此本覺中
恒沙性德無所少也又與眾生作內熏之因令厭
生死苦樂求涅槃故勝鬘經云由有如來藏內厭
生死苦樂求涅槃也。
三者法出離鏡謂不空法出煩𢙼礙智礙離和合相
淳淨明故。
三明離障出纏義也謂真如之法出於二障離於
和合故云出離前在纏性淨不空如來藏今明不
空出纏離垢法身如＆CB18613;性論云有二淨一自性淨
以同相故二離垢淨以勝相故不空法者出法體
也染心名煩惱礙無明名智礙智礙既出業識等
以心無所合故云離也離和合雜相故淳無惑染
故淨出無明故明。
四者緣熏習鏡謂依法出離故徧照眾生之心令修
善根隨念示現故。
四明外緣義即彼本覺出障之時隨照物機示現
萬化與彼眾生作外緣熏力故云依法乃至示現
故問前隨染中智淨與此法出離何別前業用與
此緣熏何別答前約隨染故還淨說為智即明彼
智用俱就始覺說此約自性故離障顯法體即明
此法用俱就法體說是故前云智此云法前云業
此云緣也然法智體一始本不二但今就義開故
不同耳。
<pb n="372"/>
上釋生滅門中覺義已竟。此下釋不覺義。
此中有根本不覺枝末不覺。且初。
所言不覺義者謂不如實知真如法一故。
此釋根本不覺中初依覺成迷也不了如理一味
故如迷正方。
不覺心起而有其念。
業等相念即邪方也。
念無自相不離本覺。
邪無別體不離正方。
猶如迷人依方故迷若離於方則無有迷眾生亦爾
依覺故迷若離覺性則無不覺。
喻合可知。
以有不覺妄。心故能知名義為說真覺若離不覺
之心則無真覺自相可說。
此明依迷顯覺也良以依真之妄方能顯真隨妄
之真還待妄顯既待他有則自相不成自相既無
他亦不立以顯染淨無有自相皆不可得也。
上明根本不覺竟。下明枝末不覺有二。初無
明不覺生三細。二境界為緣生六麤。且初。
復次依不覺故生三種相與彼不覺相應不離。
此標無明為因生三細也相不離體故末不離本
故依無明起妄心依妄心起無明故。
云何為三一者無明業相以依不覺故心動說名為
業覺即不動動即有苦果不離因故。
此標釋無明業相也以揀本覺隨染不思議業相
故曰無明業相顯覺不覺皆有業相而真妄不同
此中業有二義一動作是業即此心動是也不動
者反舉釋成既得始覺時即無動念是知今動只
是不覺二為因是業義此既招苦即為因也始得
寂靜無念之時即是涅槃妙樂故知今動則有生
死苦患動因苦果既無別時故云不離也此雖動
念而極微細緣起一相能所不分即當黎耶自體
分也無相論云此識何相何境界答相及境界不
可分別一體無異當知此約賴耶業相義說也下
約本識見相二分為一。
二者能見相以依動故能見不動則無見。
此標釋轉相也以依下謂依前業識轉成能見不
動下謂若依性淨門則無能見也反顯能見必依
動義如是轉相雖有能緣以境界微細故猶未辨
之。
三者境界相以依能見故境界妄現離見則無境界。
此標釋現相也依前轉相能現境界離見下反釋
三細屬賴耶六麤屬意識不顯末那者楞伽不說
末那經云真識現識分別事識現識即三細中現
相分別事識即是下六麤又六麤智相相續相乃
麤中之細七識已含此中以義不便故不別說也
古疏辨此有多義此不繁錄。
上無明為因生三細。下境界為緣生六麤。
以有境界緣故復生六種相云何為六。
此標徵也。
一者智相依於境界心起分別愛與不愛故。
此釋六中起計也於前現識所現相上不了自心
所現創起惠數分別染淨執起定性。
二者相續相依於智故生其苦樂覺心起念相應不
斷故。
此釋生受也謂依前分別愛境起樂受覺不愛境
起苦受覺數數起念相續現前此明自相續也又
能起惑潤業引持生死即令他相續也故下文云
住持苦樂等。
三者執取相依於相續緣念境界住持苦樂心起著
故。
此釋取著也心起著者是此執取相也謂於前苦
樂等境不了虛無深起取著故下文云即此相續
<pb n="373"/>
識依諸凡夫執取著轉深計我我所也。
四者計名字相依於妄執分別假名言相故。
此釋計名也依前顛倒所執相上更立假名是分
別故楞伽經云相名常相隨而生諸妄想故云依
於妄執等。
上起惑。下造業受報。
五者起業相依於名字尋名取著造種種業故。
此釋造業也謂執相計名依此麤惑發動身口造
一切業即苦因也。
六者業繫苦相以依業受果不自在故。
此釋受報也業因已成招果必然循環諸道生死
長縛。
當知無明能生一切染法以一切染法皆是不覺相
故。
此結歸也三細六麤總攝一切染法皆因根本無
明不了真如而起問染法多種差別不同如何根
本唯一無明答染法雖多皆是無明之差別相故
不異不覺也。
復次覺與不覺有二種相云何為二一者同相二者
異相。
此雙辨同異也要明真妄不即不離之旨故此辨
之。
言同相者譬如種種瓦器皆同微塵性相如是無漏
無明種種業幻皆同真如性相故。
此辨同相也染淨二法同以真如為性真如以此
二法為相瓦器喻染淨二法器以塵為性塵以器
為相無漏者本始二覺無明者本末二不覺此二
皆有業用顯現而非實有故云幻以動真如門作
生滅門中染淨二法更無別體故云性也真如亦
以此二法為相淨相可知其染相者下文云但以
無明而熏習故即有染相。
是故修多羅中依於此義故說一切眾生本來常住
入於涅槃菩提之法非可修相非可作相畢竟無得
亦無色相可見而有見色相者唯是隨染業幻所作
非是智色不空之性以智相無可見故。
此釋同相義也此有二義一依此同相門如上本
末二不覺本來即真如故說一切眾生自性涅槃
不更滅度故淨名經云一切眾生即涅槃相不復
更滅二依此同相門如上始本二覺即真如故諸
佛菩提非修等也又前義約不覺即如故眾生舊
來入涅槃次約覺智即真故諸佛菩提無新得也
疑云若眾生已入涅槃更無新滅者即己同諸佛
何故不能顯報化等色身釋云法性自體本無色
相可見如何更現色等耶又疑云若以法性非是
色相可見法故不現色者諸佛何故現報化等種
種色耶釋云彼見諸佛種種色等者並是隨眾生
染幻心中變異顯現屬後異相門非是同相門中
本覺不空以恒沙德中亦無此色故也問何以得
知彼法體中無色相耶答云以本覺智非是可見
之法故也。
言異相者如種種瓦器各各不同如是無漏無明隨
染幻差別性染幻差別故。
此釋異相義也以彼無明迷平等理是故其性自
是差別故下文云如是無明自性差別故也諸無
漏法順平等性直論其性則無差別但隨染法差
別相故說無漏法有差別耳如下文中對業識等
差別染法故說本覺恒沙性德又由對治彼染法
差別故成始覺萬德差別也如是染淨皆是真如
隨緣顯現似有而無體故通名幻也上所說同異
之義即是真如生滅二門不相離義約生滅門即
同而異約真如門即異而同苟得一心二門之旨
即無惑於此。
已前釋生滅心竟。下釋生滅因緣有二。初明
<pb n="374"/>
生滅因緣。二重顯所依緣體。且初。
復次生滅因緣者所謂眾生依心意意識轉故。
此下釋生滅之因緣也黎耶心體不守自性是生
滅因根本無明熏動心體是生滅緣此能生三細
之因緣也又無明住地諸染根本是生滅因外妄
境界動起識浪是生滅緣此能生六麤之因緣也
然此兩重但有三法謂真如唯因境界局緣無明
則望真為緣望境為因諸識生滅相集而生故名
眾生而無別體唯依心體故言依心即是黎耶自
相心也能依眾生即是心意意識依心體起故云
轉轉者起也。
此義云何。
此徵心作眾生義云何。
以依阿黎耶識說有無明。
此釋所依心也黎耶者是上所說心即是生滅之
因無明者於黎耶二義中此是不覺義即生滅之
緣欲明依此因緣意意識轉故故言以依等也上
總中略指其因故但言依心此別釋中具顯因緣
故說依心及無明也問上說依覺有不覺由此不
覺力故動彼心體令起滅和合方有黎耶業相等
識何故此中說依黎耶有無明乎答此有三釋一
由此黎耶有二種義故謂由無明動彼真心成此
黎耶又即此黎耶還却與彼無明為依以不相離
故二云依黎耶有二義謂覺不覺前別就本說故
云依覺有不覺今就都位論故云依黎耶有無明
也此即二義中不覺之義正在黎耶中故說依也
三云此中正意唯取真心隨緣之義此隨緣義難
名目故或就未起說依真如有無明或約成就起
已說依黎耶有無明。
不覺而起能見能現能取境界起念相續故說為意。
此釋意轉也所依心體由無明熏舉體而動即是
業識也前依黎耶有無明即依似起迷今熏淨心
成黎耶即依迷起似此二義一時說有前後耳即
彼心體轉成能見是轉識也即彼心體復成能現
是現識也能取現識所現境界是為智識前以取
境起諸麤念是相續識依此五義次第轉成依止
依止此義而生意識等故說為意攝論云意以能
生依止為義。
此意復有五種名云何為五一者名為業識謂無明
力不覺心動故。
此下釋五意中業相也根本無明即所依緣也明
心不自起起必由緣正明起相釋成業義起動是
業義故。
二者名為轉識依於動心能見相故。
此釋轉識見相也依前業識之動轉成能見之相
轉識有二若就無明所動轉成能見者在本識中
若其境界所動轉成能見者在事識中此中轉相
約初義也。
三者名為現識所謂能現一切境界猶如明鏡現於
色像現識亦爾隨其五塵對至即現無有前後以一
切時任運而起常在前故。
此釋現識當現相也依前轉識之見起此能現之
功故云現境界以其心體與無明合熏習力故現
於種種無邊境界故也非如六七識有時斷滅故
云常在前又為諸法本故明此識在諸法之先以
是諸法所依故揀異末那識。
四者名為智識謂分別染淨法故。
此釋六麤中智相也此即事識內細分謂不了前
心所現境故起染淨微細分別故云智識。
五者名為相續識以念相應不斷故住持過去無量
世等善惡之業令不失故復能成熟現在未來苦樂
等報無差違故能令現在已經之事忽然而念未來
之事不覺妄慮。
<pb n="375"/>
此釋六麤中相續相也此亦事識中細分以法執
相應得長相續此約自體不斷釋相續義從住持
下總辨前五意功能初住持業果是前三細功能
屬黎耶後念已未之境是後二功能屬事識細分。
是故三界虛偽唯心所作離心則無六塵境界。
此結歸一心也以一心隨無明動作五種識故故
說三界唯心轉也此心隨熏現似曰虛隱其虛體
詐現實狀曰偽虛偽之狀雖有種種然窮其因緣
唯心所作離彼現識則無境界反驗六塵唯是一
心。
下釋疑廣辨。
此義云何。
此疑現有塵境云何唯心。
以一切法皆從心起妄念而生一切分別即分別自
心心不見心無相可得。
此釋疑也以一切法皆是此心隨熏而起更無異
體故說唯心疑云何以此心作諸法耶釋云由妄
念熏故生起諸法疑云是法既無云何分別釋云
一切分別即分別自心又云若如是者即應見心
故釋云心不見心反明分別悉皆是妄又云如何
心不見心釋云無相可得斯則能所俱寂唯一心
在經云諸幻滅盡覺心不動。
當知世間一切境界皆依眾生無明妄心而得住持。
此結相屬心也無明根本也妄心業識也以一切
境界由此而成即現識等也若無明未盡已還此
識住持境界不息。
是故一切法如鏡中像無體可得唯心虛妄心生則
種種法生心滅則種種法滅故。
此喻顯屬心也法屬心者以無體故謂此境離心
之外無體又即心故無體如像離鏡之外無形鏡
內復無其體疑云既無其體何以宛然顯現釋云
此並真心之上虛妄顯現何處有體而可得耶又
問何以得知心上顯現答云以心生法生等故知
也此中以無明力不覺心動乃至能現一切境界
等故言心生種種法生此則心隨熏動故云生也
若無明滅境界隨滅諸識分別皆滅無餘故言心
滅則種種法滅此則心源還淨故云滅也問上說
生滅過屬無明此辨因緣如何結屬心也答前以
無明動彼靜心令心生滅故此生滅功在無明今
此因緣和合道理成辨諸法無性義顯不住義彰
故結和合屬於心也。
上釋意轉。下釋意識轉。
復次言意識者即此相續識依諸凡夫取著轉深。
此下釋意識轉也此生起識麤細雖殊同是一識
更無別體故即指前第五識也但前就細分法執
分別相應依止義門則說為意此中約其能起見
愛麤惑相應從前起門說名為意識謂意之識故
名意識今約凡夫顯其麤也取著者以無對治追
著妄境故云深也。
計我我所種種妄執。
此出其惑體正釋取著之相也非但心外計境為
塵亦復於身計我於塵計所妄執者顯計我之相
也或執即蘊或執離蘊如是眾多故云種種。
隨事攀緣分別六塵。
此明執所依也但緣於倒境之事不了正理故名
隨事等。
名為意識亦名分離識又復說名分別事識。
此制立其名也此論就一意識義分出五識故說
意識分別六塵分離者依於六根別別取六塵故
分別事識者又能分別去來內外種種事相故。
此識依見愛煩惱增長義故。
此明識起所依也見謂見一切處住地即見道惑
愛謂欲色有三愛即修道惑以此見修二惑熏於
<pb n="376"/>
本識令生此分別事識上六麤中執取計名及起
業相並相從入此意識中及後六染中執相應染
亦入此攝。
上釋生滅因緣已竟。

大乘起信論疏略卷上

<sarticle>大乘起信論疏略卷下</sarticle>

真諦三藏譯
西京太原寺沙門法藏造疏
明南嶽沙門　德清纂略
上釋生滅因緣已竟。下重顯所依緣體。
依無明熏習所起識者非凡夫能知亦非二乘智惠
所覺謂依菩薩從初正信發心觀察若證法身得少
分知乃至菩薩究竟地不能盡知唯佛窮了。
此標歎緣起甚深也重顯所依緣體者即上所說
依根本無明起彼靜心成業等識也二乘但覺四
住不了無明故此無明所起之識非其境也十信
之初發心之時即觀本識自性緣起因果之體得
成正信三賢位中並言比觀故云觀察少分地上
證之未窮故以其但覺住相不覺生相唯佛者四
相俱了故得窮源。
何以故。
此徵甚深所以也緣起妙理貫通凡聖何故說見
唯在果人。
是心從本已來自性清淨而有無明為無明所染有
其染心雖有染心而常恒不變。
此明即淨而染也自性清淨緣起之體即因也即
不思議變者無明者發緣起之由即緣也即不思
議熏者染心者顯緣起之相即不染而染也不變
者顯緣起甚深義即染而不染也。
是故此義唯佛能知。
此結成難測也勝鬘云自性清淨心難可了知彼
心為煩惱所染示難可了知乃至結云唯佛能知
上略明緣起甚深竟。下廣顯緣起差別。初緣
起體相。
所謂心性常無念故名為不變。
此緣起體中顯不變之義也雖舉體動而本來靜
故云常無念無念即覺義即常是覺即無不覺無
不覺故名為不變。
以不達一法界故心不相應忽然念起名為無明。
此顯上無明緣起之由也此根本無明最極微細
未有能所王數差別即心之惑故云不相應非同
心王心數相應唯此無明為染法之緣最極微細
更無染法能為此本故云忽然念起也如瓔珞本
業經云四住地前更無法起故名無始無明住地
是則明其無明之前無別有法為始集之本故云
無始即是此論忽然義也此約麤細相依之門說
為無前亦言忽然不約時節以說忽然也。
染心者有六種云何為六。
此標徵顯上緣起之相所謂有其染心也六中初
障後治三釋然此六染逆次配六麤中前四及後
三細由此第一合彼麤中三四故但六也。
一者執相應染依二乘解脫及信相應地遠離故（約前
四相此當滅相異相）。
此六麤中第三第四相也亦是上意識見愛煩惱
增長義亦是上四相中麤分別執著相也但麤心
外執與境相應污其淨行故云染也此二乘人至
無學位見修煩惱究竟離也十解已去信根成就
無有退失名信相應故地論云地前總名信行地
此菩薩得人空見修煩惱不得現行故云遠離非
約隨眠以留惑故故攝論云若不斷上心則不異
<pb n="377"/>
凡夫若不留惑種子則不異二乘又二意留惑為
自他故此約終教說若約始教初地以上方說留
惑如餘論說今此菩薩非直斷四住人執亦分斷
無明住地故以此實教菩薩從初正信便達真如
本有無明本空修法空真如三昧自然令彼法執
不生伏於無明於真相應故云分斷故下文云不
了一法界義者從信相應地觀察學斷故。
二者不斷相應染依信相應地修學方便漸漸能捨
得淨心地究竟離故（此下至九地當住相）。
此六麤中第二相續相也從此至六又逆配前五
意中此位第五但法執續生生起不斷即是相續
義十解已去修唯識觀尋伺方便乃至初地證三
無性徧滿真如法執分別不得現行。
三者分別智相應染依具戒地漸離乃至無相方便
地究竟離故。
此六麁中第一智相五意中第四智識也以能分
別世出世諸法染淨故云智也是法執修惑七地
以還有出入觀異故於境界有微細分別然地地
分除故云漸離八地已去無出觀緣境故於七地
已盡此惑故云無相方便地究竟離也以二地三
聚戒具故云具戒地以七地前無相觀有加行方
便有功用故云無相方便地以八地已上無相無
方便功用故。
四者現色不相應染依色自在地能離故。
此現相三細五意中皆當第三也此即依根本無
明動彼淨心令現境界也以八地中得三種世間
自在色性隨心無有隔礙故云色自在地能離也
以色不自在位現識不亡故此位中遣彼相也。
五者能見心不相應染依心自在地能離故。
此三細五意中俱當第二見相也以根本無明動
令能見故上文依於動心成能見故以九地中善
知眾生十種稠林故云心自在此於他心得自在
又以自得四十無礙智有礙能緣永不得起。
六者根本業不相應染依菩薩地盡得入如來地能
離故（此當生相）。
此業相三細五意皆當第一也以無明力不覺心
動故名為業十地終心金剛喻定無垢地中微細
習氣心念都盡故上文云得見心性心即常住故。
不了一法界義者從信相應地觀察學斷入淨心地
隨分得離乃至如來地能究竟離故。
此辨上無明約治料揀斷有先後也枝末無明初
地漸離根本無明至佛地盡上說自性清淨心為
無明所染有其染心當知無明是染心之所依染
心是無明之所起也故六染各有二分一分屬於
無明一分屬於染心以皆有和合及相續義故但
約與前和合迷執不改即是無明約展轉起後相
續不斷即是染心由是地前便有斷無明義也無
明與染心生時義說前後以論因緣和合義故若
除斷時則無前後以能依所依不相離故。
言相應義者謂心念法異依染淨差別而知相緣相
同故。
此釋上相應不相應義也六染中前三是相應一
約王數釋此三種皆是麁心故心謂心王念法謂
心所王數不同故云異也迦旃延論中名為心及
心所念法故同者若心王知染心法亦同心王緣
淨心法亦同知相即能知同緣相即所緣同二約
心境釋以此三種依境生故心念謂能緣心法謂
所緣境異謂心境不同於染境作染解於淨境作
淨解故云同也。
不相應義者謂即心不覺常無別異不同知相緣相
故。
此釋六染中後三及無明皆名不相應心亦二釋
一約無王數釋謂根本無明動彼靜心之體即此
<pb n="378"/>
動心是不覺相更無王數之別故云即心不覺常
無別異此翻前心念法異也既無王數之別何有
同知同緣以此三種依不覺起不異不覺故云即
也上文云依不覺故生三種相與彼不覺不相捨
離者是此即心之不覺故云不離非是相應而不
離也下文亦云無明滅故不相應心滅二約無心
境釋謂此無明即此染心而無別體不約與外境
相應方為此不覺但在本心之上故云即心等也
不同知相等者揀前相應也此不相應心既是黎
耶識於中不分王數義及不與外境相應義拜有
覺不覺義並與諸論相違據相宗識論說第八識
能緣二境有五心所不說覺義以彼秖據成就位
中橫說眾生皆具八種識從自種生皆能緣慮自
分境故說此識從自種生今論竪說諸識迷真所
成從細至麁不說種生故第八識但有生境之功
而無緣境之義以從無明內熏而起故云即心不
覺故無心境王所故立不相應義也。
又染心義者名為煩惱礙能障真如根本智故無明
義者名為智礙能障世間自然業智故。
此舉染心無明成二礙義也能障者顯其礙義謂
照寂妙慧如理之智名根本智即上文智淨相也
六染喧動違此寂靜故名染心為煩惱礙以煩惱
動故智礙此智謂後得如量智即上不思議業相
以根本無明違此智用名為智礙從所障得名今
此且依本末相依門以無明所起染心為煩惱礙
能起染心之無明名為智礙不約人法二執以名
二礙。
此義云何。
問意云既此無明動靜心體成於染心則無明是
細應障理智染心是麁應障量智何以不然。
以依染心能見能現妄取境界違平等性故。
釋煩惱礙也此約轉現二相以明礙義妄取者前
三染皆是事識故依境起根本智無能所染心有
能所敵體相違故成礙義。
以一切法常靜無有起相無明不覺妄與法違故不
能得隨順世間一切境界種種知故。
此釋智礙也以不了如法寂靜妄有起滅與法乖
違障於如量智也不能下正釋障如量智義。
前釋生滅因緣竟。下釋生滅相。
復次分別生滅相者有二種云何為二。
前立義分中云是心生滅因緣相上已釋生滅因
緣今則分別相之一字以分別染淨念慮三世人
我見愛貪瞋熾然覽而可別故云相也。
一者麁與心相應故。
指六染中前三染是心相應其相麁顯經中說為
相生滅。
二者細與心不相應故。
指後三染是心不相應以無心法麁顯之相其體
微細經中說為流注生滅。
又麁中之麁凡夫境界。
前三染心俱名為麁於中初執相應染復更為麁
三賢位名內凡能覺此染故。
麁中之細及細中之麁菩薩境界。
又於三麁染中後二謂不斷相應染及分別智相
應染是麁中稍細初地至七地能覺地境後三染
心俱名為細於中前二能見能現同是不相應故
名為細形後根本業識故復云麁八地九地能覺
此境。
細中之細是佛境界。
根本業不相應染能所未分行相極細故唯佛能
了。
上約人對顯。下辨相所依。
此二種生滅依於無明熏習而有所謂依因依緣依
<pb n="379"/>
因者不覺義故依緣者妄作境界義故。
此辨相中順辨生起因緣也初通後別初明通緣
通而言之麁細二識皆依無明住地而起以根本
無明動起三細依此三細轉起麁心故以無明通
為根本若別而言之依無明因生三細不相應心
依境界緣生三麁相應心故也楞伽經云大慧不
思議熏不思議變是現識因取種種塵及無始妄
想熏是分別事識因。
若因滅則緣滅因滅故不相應心滅緣滅故相應心
滅。
此逆論因緣滅也亦有通別通明滅者得對治無
明滅時無明所起現識境界亦隨滅也別顯滅者
以三細親從無明因生故無明滅時亦隨滅也以
三麁染親依境界緣生故境界滅時亦隨滅也此
約始終起盡道理以明二種生滅之義非約剎那
生滅義也。
問曰若心滅者云何相續若相續者云何說究竟滅。
此釋疑中問也若境界滅時心體亦滅者無明三
細既其未盡心體已亡更依何法而得相續此疑
相應心也若言以心體不滅令無明相續者心體
既其不滅無明則常相續云何治道得究竟滅此
疑不相應心也。
下雙答此二。
答曰所言滅者唯心相滅非心體滅。
境界滅時唯心麁相滅非心自體滅又以無明滅
時唯心細相滅亦非心體滅此通答二問。
下喻合則別說。
如風依水而有動相若水滅者則風相斷絕無所依
止以水不滅風相相續唯風滅故動相隨滅非是水
滅。
初總立喻本若水下別顯喻相先喻相應心以境
滅時相應心相雖滅心體不滅以不滅故三細相
續此如猛風滅故麁浪滅非水體滅也唯風下二
喻不相應心以心非動性故染滅而心不滅此如
微風滅故細波滅亦非水滅也。
無明亦爾依心體而動若心體滅而眾生斷絕無所
依止以體不滅心得相續唯癡滅故心相隨滅非心
智滅。
初合總喻若心下合別喻眾生者即依業轉二相
之眾生也斯則八地已上皆依業轉得名眾生又
業轉二相即是眾生如前云眾生依心意意識轉
故若心體滅眾生無依故斷絕也以麁染滅時細
染不滅故八地菩薩未得成佛無明滅時細染方
盡故得從此已上修證佛果理極昭著上文以對
不覺故名為覺則一識有二義今以對癡故名為
智則一心有體相不覺癡相轉滅成於始覺則本
覺不滅與始覺還源無二無別也。
從初生滅門中大科有二。初釋生滅心法。二
辨所示之義初中又二。初染淨生滅（乃因緣）。二
染淨相貲（約熏變）。已前釋染淨生滅已竟。下釋
染淨相貲。
復次有四種法熏習義故染法淨法起不斷絕云何
為四。
此下染淨相貲亦云染淨互熏相生不斷以前總
中此識有二種義能攝一切法生一切法此上已
明攝義初二覺之文是也今此下正辨生義由此
染淨相貲故得生起不斷絕。
一者淨法名為真如。
此是生滅門中真如以三義故故云淨法一約體
本來淨故二約用相以內熏故今反染成始淨故
梁攝論云能成立者謂真如十種功德所成立者
十種新生正行也三約用熏故應機成淨緣。
二者一切染因名為無明。
<pb n="380"/>
六染及九相皆因無明而有。
三者妄心名為業識。
妄心者通事識及業識今據其本故但言業識。
四者妄境界所謂六塵。
事識所緣之境也此三皆是染法由此染法自性
差別依託因緣故具說三種淨法對染雖成量義
然其體用竟未曾別故但名一種。
下明染淨熏習義。
熏習義者如世間衣服實無於香若人以香而熏習
故則有香氣。
此喻也下合。
此亦如是真如淨法實無於染但以無明而熏習故
則有染相無明染法實無淨業但以真如而熏習故
則有淨用。
此相貲中一染熏淨也顯真無相隨熏現相又顯
妄無體故但云相又當相自無返流之用故云相
不云用也此約隨流生滅門說此釋經中如來藏
為惡習所熏等二淨熏染也此是生滅門中本覺
真如故有熏義真如門中則無此義由此本覺內
熏不覺令成厭求反流順真故云用也此釋經中
由有如來藏故能厭生死苦樂求涅槃也涅槃經
云闡提之人未來佛性力故還生善根彼言佛性
力者即此本覺內熏之力也。
云何熏習起染法不斷。
泛論熏習各二種一習熏謂熏心體成染淨等二
貲熏謂現行心境及諸惑相貲等。
所謂以依真如法故有於無明。
真如者舉能熏所熏之法體也亦可此中但舉能
熏無明然必依真如故約本舉也。
以有無明染法因故即熏習真如以熏習故則有妄
心即熏習無明不了真如法故不覺念起現妄境界
以有妄境界染法緣故即熏習妄心令其念著造種
種業受於一切身心等苦。
根本無明熏習真如有業識心以此妄心還貲熏
無明增其不了令其轉成轉識及現識以此境界
還熏動心海起諸識浪緣念彼境即起事識也上
六麁中初二名念中二名著後二名同此也謂依
惑造業依業受報。
此妄境界熏習義則有二種云何為二一者增長念
熏習二者增長取熏習。
此明境界熏妄心也念者由境界力增長事識中
智相相續相法執分別念也二增長事識中執取
相計名字相謂人我見愛煩惱也。
妄心熏習義有二種云何為二一者業識根本熏習
能受阿羅漢辟支佛一切菩薩生滅苦故二者增長
分別事識熏習能受凡夫業繫苦故。
此明妄心熏無明也一以業識能貲熏住地無明
迷於無相能起轉相現相等相續令彼三乘人雖
出三界離事識分叚麁苦猶受黎耶變易細苦二
者以事識能貲熏起時無明起見愛麁惑發動身
口造種種業受凡夫分叚苦。
無明熏習義有二種云何為二一者根本熏習以能
成就業識義故二者所起見愛熏習以能成就分別
事識義故。
此明無明熏真如也一者謂根本不覺熏動真如
成業等諸識但今舉初故云業識二者謂枝末不
覺熏習心體成分別事識上文云此識依見愛煩
惱增長義故但末從本生故云所起也。
前染熏。後淨熏。
云何熏習起淨法不斷所謂以有真如法故能熏習
無明以熏習因緣力故則令妄心厭生死苦樂求涅
槃以此妄心有厭求因緣故即熏習真如。
先明真如內熏無明發心修行令成淨業後即此
<pb n="381"/>
淨因反熏真如增其勢力前即本熏後即新熏也。
自信己性知心妄動無前境界修遠離法以如實知
無前境界故種種方便起隨順行不取不念乃至久
遠熏習力故。
此辨其功能先明因也自信者十信位中信也下
即三賢位中修知心妄動者解也修遠離法者依
解成行謂尋伺等觀唯識無塵等行也如實知者
初地見道證唯識理異前比觀故云如實也種種
方便下明十地修道位中廣修萬行以顯真如云
不取者所取無相不念者能念不生久遠者三祗
熏故三祗者三賢至初地為一僧祗二地至八地
為一僧祗九地至佛果為一僧祗。
無明則滅以無明滅故心無有起（前三染盡）以無起故境
界隨滅（後三染盡）以因緣俱滅故心相皆盡名得涅槃成
自然業。
此明果也無明謂根本無明即無明業轉二識故
云心無有起以無此二為能熏故妄境隨滅因即
無明緣即妄境心相即六染以無明滅故業等三
染心盡境界滅故智等三染心盡一切心相不出
六染故云皆盡翻前妄心妄境故得涅槃以六染
皆煩惱礙故翻前無明成自然業以無明為智礙
故。
妄心熏習義有二種云何為二一者分別事識熏習
依諸凡夫二乘人等厭生死苦隨力所能以漸趣向
無上道故。
此明妄心熏習謂依六識起觀修行言發心修行
也分別事識即上意識以此識不知諸塵唯是識
故執心外實有境界凡夫二乘雖有發心趣向解
脫而猶計有生死可厭涅槃可欣不了唯心道理
由此作意力故久遠還得菩提。
二者意熏習謂諸菩薩發心勇猛速趣涅槃故。
意者若就本而言名為業識通而論之即前五種
意以諸菩薩知一切法唯是識量捨彼事識外計
分別既了唯心趣理速疾異前漸悟故云乃至速
趣涅槃也問此中妄心既並熏習真如起反流行
意熏既屬賴耶如何能各自發心修行答前凡夫
二乘不覺黎耶但依分別事識貲持力故而發心
修行以不達本故向大菩提疎而且遠故云漸也
此菩薩既了賴耶本識即依此識貲持力故方得
發心修行以了本故向大菩提親而且近故云速
也此約所依相貲辨熏非各自發心等此如下文
證發心中說。
真如熏習義有二種云何為二一者自體相熏習二
者用熏習自體相熏習者從無始世來具無漏法備
有不思議業作境界之性依此二義恒常熏習以有
力故能令眾生厭生死苦樂求涅槃自信己身有真
如法發心修行。
此顯真如熏習也不空本覺名無漏法此法⿱宜八熏
眾生非物能了故云不思議此中業者是⿱宜八熏作
用作境界者非直熏彼妄心令其厭求成能觀智
亦乃與其觀智作所觀境謂依真如自體為本覺
熏起始覺之智即以自體為所觀之境以此⿱宜八熏
眾生有力故令起厭求等行。
問曰若如是義者一切眾生悉有真如等皆熏習云
何有信無信無量前後差別皆應一時自知有真如
法勤修方便等入涅槃。
此問答釋疑以明真如賴緣有差別義也一時時
言一揀信之有無二揀起之前後自知有真如法
是信解勤修方便是行等入涅槃是證一時之言
須通此三而轉。
答曰真如本一而有無量無邊無明從本已來自性
差別厚薄不同故有過恒河沙等上煩惱依無明起
差別我見愛染煩惱依無明起差別如是一切煩惱
<pb n="382"/>
依於無明所起前後無量差別唯如來能知故。
此約染淨二緣有厚薄前後以成差別先約染惑
以明不一也此言真如眾生本具內熏固是平等
但以無明厚薄有信不信故不平等耳非內熏使
然也恒沙等上煩惱所知障也我見愛染煩惱障
也以此二障性喧煩故非寂靜法通名煩惱如是
下雙結二障皆依根本無明所起故有前後差別
也。
又諸佛法有因有緣因緣具足乃得成辨。
此約淨緣以明不一也若獨內因不假外緣可如
所責然今外假用熏及內正因方得成辨故致前
後不可一時故上開二熏習不云一也。
如木中火性是火正因若無人知不假方便能自燒
木無有是處。
此明因緣互之失先顯闕緣也火正因也不遇闕
諸佛等若無人知等也自斷煩惱者能自燒木也。
眾生亦爾雖有正因熏習之力若不遇諸佛菩薩善
知識等以之為緣能自斷煩惱入涅槃者則無是處
若雖有外緣之力而內淨法未有熏習力者亦不能
究竟厭生死苦樂求涅槃。
此明闕因不成也謂無明厚重之流雖本覺內熏
然未有力故雖遇善友亦不能令其得道。
若因緣具足者所謂自有熏習之力又為諸佛菩薩
等慈悲願護故能起厭苦之心信有涅槃修習善根
以修善根成熟則值諸佛菩薩示教利喜乃能進趣
向涅槃道。
此明性用相應之得也以因緣具足故能成就示
教等謂示義令解教行令行獲大法利故生法喜
上明真如體相熏習竟。下明用熏習。
用熏習者即是眾生外緣之力如是外緣有無量義
略說二種云何為二一者差別緣二者平等緣。
差別緣者謂與凡小事識熏習之機為緣則現形
不同故云差別亦可與差別機作緣謂三賢已上
乃至諸佛能作此緣應眾生也平等緣者謂與業
識熏習之機作緣唯現佛身平等無二故云平等
亦可與平等心機為緣如初地已上乃至諸佛要
依同體智力能作此緣。
差別緣者此人依於請佛菩薩等從初發意始求道
時乃至得佛於中若見若念。
此人機欲之人諸佛等出外緣體發意求道明能
感緣之機苦見苦念正明行者之心感用器也謂
見其身形念其功德也。
或為眷屬父母諸親或為給使或為知友或為怨家
或起四攝。
一慈愛以攝生二居卑以利物三同類以勸發四
怖之以入道五以四攝法攝之。
乃至一切所作無量行緣以起大悲熏習之力能令
眾生增長善根若見若聞得利益故此緣有二種云
何為二一者近緣速得度故二者遠緣久遠得度故
是近遠二緣分別復有二種云何為二一者增長行
緣二者受道緣。
此增長行拜受道二緣通因果始終諸位如未入
信前不信因果等名未受道佛菩薩等以之為緣
令彼信受始為道器名受道緣既入信已亦假其
緣令行增長名增長行緣如未入十解十地佛地
等名未受道假其緣力而得受解入證得涅槃等
俱名受道若從解位已去修地前行見道已去修
地上行佛等為緣令行增長如八地菩薩得無相
無功用故擬入涅槃不進九位佛為此故現身七
勸然後發行進入彌速豈非增長行緣耶乃至垂
成正覺亦假諸佛為緣也受道增長或先或後二
俱通也。
平等緣者一切諸佛菩薩皆願度脫一切眾生自然
<pb n="383"/>
熏習恒常不捨以同體智力故隨應見聞而現作業
所謂眾生依於三昧乃得平等見諸佛故。
此明平等緣也此緣但約真如三昧中見佛身而
說若差別緣則不約定中但是隨類隨宜現十界
身而說也。
此體用熏習分別復有二種云何為二一者未相應
謂凡夫二乘初發意菩薩等以意意識熏習依信力
故而能修行未得無分別心與體相應故未得自在
業修行與用相應故。
以凡小意識熏菩薩五意熏並無正體智故未與
法身體相應無證真後得智故未與應化身用相
應也。
二者已相應謂法身菩薩得無分別心與諸佛智用
相應唯依法力自然修行熏習真如滅無明故。
此言地上菩薩無分別心得如理智故與體相應
有如量智故與智用相應也言無分別心者謂相
續識乃法執分別初地已除得無分別智與理相
契故而智識乃俱生二地分除七地已盡以不障
見道雖有三細而妙智為主故通云無分別心不
同地前事識現行而未相應也。
上明染淨相資中染淨熏習義已竟。下明染淨
盡不盡義。
復次染法從無始已來熏習不斷乃至得佛後則有
斷淨法熏習則無有斷盡於未來此義云何以真如
法常熏習故妄心則滅法身顯現起用熏習故無有
斷。
此明盡不盡中染法下謂染法違真故無始有終
淨法順理故有始無終此義下釋成以真熏妄滅
淨用無盡故。
已前生滅門中初釋生滅心法已竟。此後二辨
所示之義二。初體相二大。二別解用大且初
言所示義者即明前法有顯義功能故問何故真
如門中不辨所示義生滅門中具辨所示三大義
耶答以真如門中即示大乘體能所不分詮旨不
別故不別辨生滅門中染淨不一法義有殊故具
說三大上立義分中真如門內云即示生滅門中
云能示釋義在此也。
復次真如自體相者。
此標體大相大也下初釋體。
一切凡夫聲聞緣覺菩薩諸佛無有差別增滅非前
際生非後際滅畢竟常恒。
此釋體也分雖就位以分優劣真體隨人未曾增
減也非前際常也凡位為前非後際恒也佛位為
後三句皆顯不增減所以。
下釋相。
從本已來自性滿足一切功德。
釋相中正顯性德初明德相也顯無有始故云從
本已來揀非體外故云自性明無欠少故云滿足
意在普該故云一切。
所謂自體有大智惠光明義故。
本覺智明以義目之名智惠以相取之名光明。
徧照法界義故。
本覺顯照諸法法界有二謂理及事照理即如理
智照事即如量智理量齊鑒故云徧。
真實識知義故。
顯照時無倒依根所發了境義邊名為識知了知
理事永離諸過故云真實。
自性清淨心義故。
性離惑染以非假他緣故云自性在纏不染故云
清淨諸法中實乃名為心。
常樂我淨義故。
性德圓備窮三際而無改曰常在眾苦而不干曰
樂處六道而莫拘曰我歷九相而非染曰淨此自
<pb n="384"/>
性涅槃之四德也。
清涼不變自在義故。
無惑之熱惱故曰清涼此顯般若德也無報之生
滅故曰不變此法身也無業之繫縛故云自在此
解脫也。
具足如是過於恒沙不離不斷不異不思議佛法乃
至滿足無有所少義故。
不離者性德塵沙不離真體不斷者無始相續不
異者與體同味不思議者即不異而有恒沙之義
故佛法者是所覺法故滿足者如來證此萬德圓
備即驗真如本具也。
名為如來藏亦名如來法身。
隱時能出生如來顯時萬德依止。
問曰上說真如其體平等離一切相云何復說體有
如是種種功德。
此執體疑相難。
答曰雖實有此諸功德義而無差別之相等同一味
唯一真如此義云何以無分別離分別相是故無二。
此相不違體答也言相雖差別而體不二以實德
雖多同一味故多德何以唯一釋云非能分別非
所分別無能所故。
復以何義得說差別以依業識生滅相示。
既其不二何以說別以依生滅識相恒沙染法反
此表示真如淨德恒沙差別且舉染本故但云業
識。
此云何示以一切法本來唯心實無於念而有妄心
不覺起念見諸境界故說無明心性不起即是大智
慧光明義故若心起見則有不見之相心性離見即
是徧照法界義故若心有動非真識知無有自性非
常非樂非我非淨熱惱衰變則不自在乃至具有過
恒沙等妄染之義對此義故心性無動則有過恒沙
等諸淨功德相義示現。
此廣顯示義也對此義者河沙染法心動故成心
不動時諸淨功德亦過沙數。
若心有起更見前法可念者則有所少如是淨法無
量功德即是一心更無所念是故滿足。
則有所少者妄心外念求之不足是故滿足者淨
德性滿無假外求。
名為法身如來之藏。
此結名也。
上釋體相。下別解用大。
復次真如用者所謂諸佛如來本在因地發大慈悲
修諸波羅蜜攝化眾生。
此總釋用對果舉因本正行也。
立大誓願盡欲度脫等眾生界亦不限劫數盡於未
來。
舉本大願也即廣大心長時心。
以取一切眾生如己身故而亦不取眾生相。
舉悲智大方便也如己身悲深也不取相智深也
兼上亦則不顛心。
此以何義。
徵悲智深所以。
謂如實知一切眾生及與己身真如平等無別異故。
依真如門答顯深也。
以有如是大方便智除滅無明見本法身。
牒因顯果。
自然而有不思議業種種之用即與真如等徧一切
處又亦無有用相可得。
正顯用也一明甚深非待作意故二明廣大稱理
之用故三明用而常寂雖現種種身不動真實際
雖說種種法常住無言理故又亦者前無所化眾
生相此無能化應用相望於前文故云又亦。
何以故謂諸佛如來唯是法身智相之身第一義諦
<pb n="385"/>
無有世諦境界離於施作但隨眾生見聞得益故說
為用。
若廢機感論如來唯是妙理本智更無應化世諦
生滅等相但隨緣起用用則無用如波即水故用
恒寂也雖真理妙智本來常湛而隨機感益用無
邊即寂而常用。
此用有二種云何為二。
此別釋用大標徵也。
一者依分別事識凡夫二乘心所見者名為應身以
不知轉識現故見從外來取色分齊不能盡知故。
此別釋中正顯用相直顯其用也凡夫二乘不知。
唯識計有外塵即是分別事識義今見佛身亦謂
心外順彼事識分別計度故說依分別事識見以
不知七八識故但云依事識也名為應身者依此
⿱夕鹿識分別但見應化⿱夕鹿相不見報身細相下釋見
⿱夕鹿所以言不知轉識者迷於唯心取色分齊者不
知即空故取分齊也不能盡知者不知色如其心
無分齊故但見分齊故不盡也問佛身何故唯眾
生識耶答眾生真心與諸佛體平等無二但眾生
迷自真理起於妄念是時真如但現染相不顯其
用以彼本覺內熏妄心故有厭求有厭求故其用
即現厭求劣故用相即⿱夕鹿厭求漸增用亦漸細如
是漸漸乃至心源無明既盡厭求都息始覺同本
用還歸體平等平等無二無別未至心源已還用
於識中隨根顯現故云識中現也問若據此義用
從真起何故說言轉識現耶答轉識即是黎耶中
轉相依此轉相方起現識現諸境界此識即是真
妄和合若隨流生死即妄有功能妄雖有功離真
不立若反流出纏真有功能真雖有功離妄不顯
故就緣起和合識中說其用耳上約終教說若約
始教說者即以諸佛悲智為增上緣眾生機感種。
子為因緣故託佛本質上自心變影像故云在自
識中現也如瑜伽唯識等論說。
上顯應身。
二者依於業識謂諸菩薩從初發意乃至菩薩究竟
地心所見者名為報身。
此顯報身用也十解已去菩薩能解唯識無外諸
塵順業識義以見佛身故此中但是依三昧心所
見者即前平等緣也。
身有無量色色有無量相相有無量好所住依果亦
有無量種種莊嚴隨所示現即無有邊不可窮盡離
分齊相隨其所應常能住持不毀不失。
舉正報依報以明所見報相也莊嚴已上別顯向
上通明隨所等橫顯無邊隨其等竪顯無盡準華
嚴所說無有一法不是毗盧遮那佛身無有一塵
不是華藏世界今意同彼。
如是功德皆因諸波羅蜜等無漏行熏及不思議熏
之所成就具足無量樂相故說為報身。
此結果由因以釋名也如是依正二報無障礙不
思事皆因十度深行之熏及本覺不思議熏二因
所成樂相圓備故名報身。
又為凡夫所見者是其麤色隨於六道各見不同種
種異類非受樂相故說為應身。
此別釋應身者約凡夫一類所見益隨類化身也
如三惡道習見佛如黑象脚等以人天位見佛為
樹神及天神身等準此即六道眾生並見佛不同
也皆非出世相故非樂。
復次初發意菩薩等所見者以深信真如法故少分
而見知彼色相莊嚴等事無去無來離於分齊唯依
心現不離真如然此菩薩猶自分別以未入法身位
故。
此別釋報身也十解菩薩等依比觀門見真如理
是相似覺故云少分異前十信故云深異後證真
<pb n="386"/>
故但云信以見真如異於凡小是故得知色相等
事性無分齊唯依心下釋無分齊所以也攝論中
地上見報身者彼據證之相應成就處說今此地
前菩薩少分見者以知色境界但是現識不離真
如即無分齊故得少分見也既非全見故不相違
但以異前凡小心外取境見應化故然此菩薩簡
異地上猶自分別者以此菩薩雖達唯心猶未斷
事識事識既在分別不亡不同地上得無分別證
相應故。
若得淨心所見微妙其用轉勝乃至菩薩地盡見之
究竟。
此顯地上所見用相過於地前以所見報相最極
微細故云轉勝漸漸微細至金剛後心業相都盡
用即皈體故云見之究竟以窮其源故。
若離業識則無見相以諸佛法身無有彼此色相迭
相見故。
要依業識乃有轉相及現相故也若離業識等無
明即唯是真如故佛無有彼此分別之見。
問曰若諸佛法身離於色相者云何能現色相。
此問答除疑中初釋法身能現也。
答曰即此法身是色體故能現於色所謂從本已來
色心不二以色性即智故色體無形說名智身以智
性即色故說名法身徧一切處所現之色無有分齊
隨心能示十方世界無量菩薩無量報身無量莊嚴
各各差別皆無分齊而不相妨此非心識分別能知
以真如自在用義故。
此釋法身能現也謂彼所現報化之色不異法身
真心如波與水本來不二色性即智者明色即心
顯前不二以色即心故遂令色相都盡故就其本
但云智身智謂本覺心智也智性即色者明心即
色顯前不二如水徧在波中也所現之色一一皆
徧法界互不相妨者以真心無礙周徧所現之色
亦復圓融自在無礙於中無量菩薩者亦是報身
作用也。
前顯示正義中大分二科。初別釋辨二門顯動
靜不一。從心真如者起至此二門分別已竟。
此第二會相入實以顯動靜不二。
復次顯示從生滅門即入真如門。
會相入實顯不異也即入者非色滅空不捨緣故
故淨名云明無明為二無明實性即是明於其中
平等無二者是為入不二法門。
所謂推求五陰色之與心六塵境界畢竟無念以心
無形相十方求之終不可得如人迷故謂東為西方
實不轉眾生亦爾無明迷故謂心為念心實不動若
能觀察知心無念即得隨順入真如門故。
此正觀生滅色心皈無念真如也推求即觀察五
陰色心是所觀境六塵別舉所緣通為所觀能所
皆寂故名為無非推之使無本自無故故云畢竟
以心下釋無所以何故色心境界皆無念耶以此
同是真心現故真心離相故云無形以無相故求
不可得推求動念已滅未生皆不可得中無可住
無可住故則無有起故知心性實不動也隨順者
方便觀也入真如門者正觀也。
已上解釋三科第一顯示正義已竟。從初至此
已下第二對治邪執。
對治邪執者一切邪執皆依我見若離於我則無邪
執是我見有二種云何為二一者人我見二者法我
見。
人我見者計有總相主宰此是佛法內初學大乘
人迷教妄執隨言執義非是外道等所起也法我
見者計一切法各有體性即二乘所起也先明人
執。
人我見者依諸凡夫說有五種云何為五。
<pb n="387"/>
問此等既並於真如法上計云何說為人我執耶
答此有二釋一云此是初學凡夫有人我者作此
執故云人我執也二云由如來藏中有二義一是
本覺義即當是人於上妄計故云人執是理實義
當所觀之法今據初義故說人執五中前二於空
謬執次二於有倒智。
一者聞修多羅說如來法身畢竟寂寞猶如虛空以
不知為破著故即謂虛空是如來性。
此妄執事空以為法體也以眾生執佛色身之礙
相故說法身如虛空迷說意故執同大虛。
云何對治明虛空相是其妄法。
一立情有。
體無不實。
二立理無。
以對色故有是可見相令心生滅。
以釋情有也徧計情中相待而有妄念所緣故非
法身。
以一切色法本來是心實無外色若無色者則無虛
空之相。
此釋理無也本以待色為空今既唯心無色何得
更有於空。
所謂一切境界唯心妄起故有。
此結情有也。
若心離於妄動則一切境界滅唯一真心無所不徧。
此結理無也。
此謂如來廣大性智究竟之義非如虛空相故。
此簡法異喻謂是如來本覺性智豈同太虛妄法
耶。
二者聞修多羅說世間諸法畢竟體空乃至涅槃真
如之法亦畢竟空本來自空離一切相以不知為破
著故即謂真如涅槃之性唯是其空。
此妄執法體唯是空也不知為破情計有故即執
性德是無。
云何對治明真如法身自體不空具足無量性功德
故。
上二於空謬執此二多是習頓教空教及南宗禪
學失意者所執。
三者聞修多羅說如來之藏無有增減體備一切功
德之法以不解故即謂如來之藏有色心法自相差
別。
此執性德同色心也。
云何對治以唯依真如義說故。
此二之不二也。
因生滅染義示現說差別故。
此不二之二也如上文云以依業識生滅相示等。
四者聞修多羅說一切世間生死染法皆依如來藏
而有一切諸法不離真如以不解故謂如來藏自體
具有一切世間生死等法。
此執法性本有染也以不解隨緣之義則謂自性
有染。
云何對治以如來藏從本已來唯有過恒沙等諸淨
功德不離不斷不異真如義故。
此明淨德妙有也。
以過恒沙等煩惱染法唯是妄有性自本無。
此明妄染理無也。
從無始世來未曾與如來藏相應故。
此明妄不入真也。
若如來藏體有妄法而使證會永息妄者無有是處。
此縱破也上二於有倒智此二益多是習大乘法
相及北宗禪學失意者所執。
五者聞修多羅說依如來藏故有生死依如來藏故
得涅槃以不解故謂眾生有始以見始故復謂如來
所得涅槃有其終盡還作眾生。
<pb n="388"/>
此執染淨有始終也聞依真起妄便謂真先妄後
故起有始見也如外道立從冥初生覺等既眾生
有始依真故證得涅槃者還作眾生成有終之義
也如外道立眾生終盡還歸於冥名為涅槃從冥
起覺更作眾生此亦如是。
云何對治以如來藏無前際故無明之相亦無有始
若說三界外更有眾生始起者即外道經說。
此明法體離始則顯生死無初言外道說者如仁
王經云我說三界外別有一眾生界者是外道大
有經中說非七佛說也。
又如來藏無有後際諸佛所得涅槃與之相應則無
後際故。
此明法體離終則顯涅槃無盡也三言不解者此
是表詮令生信解不同前二遮詮遣執故言不解
不言為破著也。
上五人我見。下法我見。
法我見者依二乘鈍根故如來但為說人無我以說
不究竟見有五陰生滅之法怖畏生死妄取涅槃云
何對治以五陰法自性不生則無有滅本來涅槃。
此法我見法我下執緣也以說下執相也云何下
對治也。
上明對治離。下明究竟離。
復次究竟離妄執者當知染法淨法皆悉相待無有
自相可說是故一切法從本已來非色非心非智非
識非有非無畢竟不可說相而有言說者當知如來
善巧方便假以言說引導眾生其旨趣者皆為離念
歸於真如以念一切法令心生滅不入實智故。
究竟離者前對治乃隨病設藥故空有對說未能
究竟今則具約真理一切皆遣言語道斷心行處
滅平等一味方名究竟是則對治符於依言真如
究竟符於離言真如也染淨無自相者以待淨立
染待染立淨故云若法因待成是法還成待故本
無自相也非色心智識等者即以攝盡世出世間
一切相待諸法皆無也非有非無者恐聞此無便
作無解落於斷見故雙非之是則空有不立藥病
俱遣究竟之義於斯顯矣畢竟不可說相者有兩
意一約時謂明色心等相非唯暫時不可說盡於
未來畢竟不可說二約法非謂法體不可作色心
等相說即一異凡聖因果生死涅槃等一切相畢
竟不可說故前真如門云一切從本已來離言說
離名字相等今則相盡歸如合於本體入真如門
也而有言說者會伏疑也疑云聖者了知諸法離
性不可說相云何乃有種種言說故此釋云假言
巧引意不在言離念歸真如者意令離前邪執有
無等念歸於真如故實智即本覺能入即始覺。
已前對治邪執已竟。後分別法趣道相。
分別法趣道相者謂一切諸佛所證之道一切菩薩
發心修行趣向義故。
此釋立義分中所立乘義也一切諸佛下舉所趣
之覺道一切菩薩下顯能趣之因行欲明菩薩發
心趣向佛所證道種類不同故云分別發趣道相。
略說發心有三種云何為三一者信成就發心。
十信行滿入十住位中初發心住也。
二者解行發心。
十行位中能解法空順行十度行成純熟發回向
心入十回向位也。
三者證發心。
初地已上乃至十地也前二是相似發心後一是
真實發心。
信成就發心者依何等人修何等行得信成就堪能
發心所謂依不定聚眾生。
分別三聚乃有多門今此文中直明菩薩十住已
上決定不退名正定聚未入十信不信因果名邪
<pb n="389"/>
定聚此二中間十信位人欲求大果而心未澤或
進或退本業經中十信菩薩如空中毛名不定聚
今依此人明其修行也。
先明不定行因。
有熏習善根力故信業果報能起十善厭生死苦欲
求無上菩提。
此辨行因也謂有聞熏及本覺內熏之力并依前
世諸善根力故能信業果報捨惡從善修福德分
也厭生死求菩提成菩提分及解脫分善也此厭
求但是事善未與理觀相應不名正行據此猶在
信前且為十信作方便耳。
次明退不退。
得值諸佛親承供養修行信心。
此明修行緣也謂約此因緣修十種信心行十信
心者謂信進念定惠施戒護捨願也。
此明可以不退。
經一萬劫信心成就故諸佛菩薩教令發心或以大
悲故能自發心或因正法欲滅以護法因緣故能自
發心。
正明信成就發心謂發十住初心也本業經云是
信相菩薩十千劫行十戒法當出十信心入初住
位。
如是信心成就得發心者入正定聚畢竟不退名住
如來種中正因相應。
謂住習種性位行順內熏之因故云正因又此位
以去定當得果故云正因以更不退失故。
此正明不定可以退。
若有眾生善根微少久遠已來煩惱深厚雖值於佛
亦得供養然起人天種子或起二乘種子設有求大
乘者根則不定若進若退。
此內熏力微也善根微少下惑重也雖值於佛下
德薄也人天者倒求二乘者異求進退者猶豫大
乘。
或有供養諸佛未經一萬劫於中遇緣亦有發心所
謂見佛色相而發其心或因供養眾僧而發其心或
因二乘之人教令發心或學他發心。
此外緣力劣也未經一萬劫行時未滿也於中遇
緣者遇緣不勝也以色見佛住相供僧隨劣教發
心或學他跡此等並非菩薩悲智之心故欲退失。
如是等發心悉皆不定遇惡因緣或便退失墮二乘
地。
此明退失也此中發心之言且是信位初心始發
求道之意非是信滿入住猶在信位之初也。
復次信成就發心者發何等心略說有三種云何為
三一者直心正念真如法故。
謂向理之心無別岐路故即二行之本此中正念
即真如三昧所以此通與二行為本者謂念真如
具無滿功德一切眾生同有此性皆常作佛以知
具德故能起自利行以知性同故能起利他行是
行所依本也。
二者深心樂集一切諸善行故。
備具萬德歸向心源即自利行本。
三者大悲心欲拔一切眾生苦故。
廣拔物苦令得菩提即利他行本妙行雖廣三行
統收故標云略說三也以此即是三聚戒故三德
三身皆由此成故亦即是彼三廻向故謂初向實
際次向菩提後向眾生皆應相配釋之。
問曰上說法界一相佛體無二何故不唯念真如復
假求學諸善之行答曰譬如大摩尼寶體性明淨而
有鑛穢之垢若人雖念寶性不以方便種種磨治終
無得淨如是眾生真如之法體性空淨而有無量煩
惱垢染若人雖念真如不以方便種種熏修亦無得
淨以垢無量徧一切法故修一切善行以為對治若
<pb n="390"/>
人修行一切善法自然歸順真如法故。
以諸善行外違妄染內順真如故。
略說方便有四種云何為四一者行根本方便謂觀
一切法自性無生離於妄見不住生死觀一切法因
緣和合業果不失起於大悲修諸福德攝化眾生不
住涅槃以隨順法性無住故。
此不住道也不住生死智也不住涅槃悲也智悲
雙運自利利他下二三自利也四利他也。
下自利行。
二者能止方便謂慚愧悔過能止一切惡法不令增
長以隨順法性離諸過故。
勤斷二惡止持門也。
三者發起善根增長方便謂勤供養禮拜三寶讚歎
隨喜勸請諸佛以愛敬三寶淳厚心故信得增長乃
能志求無上之道又因佛法僧力所護故能消業障
善根不退以隨順法性離癡障故。
勤修二善作持門也勤供養等約緣修行也此二
自利行也。下利他行。
四者大願平等方便所謂發願盡於未來化度一切
眾生使無有餘皆令究竟無餘涅槃以隨順法性無
斷絕故法性廣大徧一切眾生平等無二不念彼此
究竟寂滅故。
此利他行也初二句釋長時心謂法性常住無始
無終故今度生盡於未來無有疲厭而隨順也法
性下二句釋廣大心謂法性徧滿平等無二故今
化度無有揀釋平等濟拔而隨順也不念下二句
釋第一心謂性本無彼此分別常寂靜故故今化
令咸至寂滅究竟涅槃是順性也。
菩薩發是心故則得少分見於法身以見法身故隨
其願力能現八種利益眾生所謂從兜率天退入胎
住胎出胎出家成道轉法輪入於涅槃。
此言發心利益也初顯勝德十解菩薩依比觀門
見故云少分亦可依人空見八種利益者初發心
住中能作此事。
然是菩薩未名法身以其過去無量世來有漏之業
未能決斷隨其所生與微苦相應亦非業繫以有大
願自在力故。
此明微過未名法身者異地上也以其下異所以
亦非業繫者異凡夫也微苦者一者變易二者隨
業有分叚苦以有大願故留煩惱不斷潤生受報
以有大智故能自在隨意長短不為惑染非同凡
夫為煩惱所使不能斷也。
如修多羅中或說有退墮惡趣者非其實退但為初
學菩薩未入正位而懈怠者恐怖令彼勇猛故。
此通權教也如本業經中說七住已前名為退分
若不值善知識者若一劫乃至十劫退菩提心其
間值惡知識因緣故退入凡夫不善趣中乃至廣
說今釋此意是權語非實退但恐怖彼初入人令
不慢故也。
又是菩薩一發心後遠離怯弱畢竟不畏墮二乘地
若聞無量無邊阿僧祗劫勤苦難行乃得涅槃亦不
怯弱以信知一切法從本已來自涅槃故。
此歎實行也信知等釋不怯所以也此即顯彼經
是權非實故。
解行發心者當知轉勝。
此歎勝也前位信滿入解今此行滿入向更深發
心故解即十住行即十行住行為能發十向為所
發謂依此解行發廻向心故。
以是菩薩從初正信已來於第一阿僧祗劫將欲滿
故於真如法中深解現前所修離相。
此勝相也深解現前解也下云知法性等所修離
相行也下云隨順修行等謂一一離三輪等相也。
以知法性體無慳貪故隨順修行檀波羅蜜以知法
<pb n="391"/>
性無染離五欲過故隨順修行尸波羅蜜以知法性
無苦離瞋惱故隨順修行羼提波羅蜜以知法性無
身心相離懈怠故隨順修行毗黎耶波羅蜜以知法
性常定體無亂故隨順修行禪波羅蜜以知法性體
明離無明故隨順修行般若波羅蜜。
此別顯解行也十行已去菩薩得法空故能順法
界修六度等行即發心所依之解行以垢障乖真
故修離障之行以順如也。
證發心者從淨心地乃至菩薩究竟地證何境界所
謂真如以依轉識說為境界而此證者無有境界唯
真如智名為法身。
真如標地依也境界即是現識心依轉識相依起
故然本智正證之時實無能所豈可得說以為境
界今但約後得智中業識未盡故轉現猶存假就
此識說正證中定有真如為所證境也以後得智
反緣正證亦有現似境故說轉識現而實真證能
所平等。
是菩薩於一念頃能至十方無餘世界供養諸佛請
轉法輪唯為開導利益眾生不依文字。
此明勝用一攝法上首德也。
或示超地速成正覺以為怯弱眾生故或說我於無
量阿僧祗當成佛道以為懈慢眾生故能示如是無
數方便不可思議。
此隨根延促德也。
而實菩薩種性根等發心則等所證亦等無有超過
之法以一切菩薩皆經三阿僧祗劫故。
此實行不殊德也此有四等一因等二行等三證
等四時等。
但隨眾生世界不同所見所聞根欲性異故示所行
亦有差別。
此應機殊行德也劫梵語劫波此云時分阿僧祗
此云無數無數之言不定久近如人經年不見便
云無數時竟日不見亦云無數時修行時分竟亦
同此始從凡夫發心修進至初地見道為一無數
時從二地漸斷俱生二障至八地為二無數時從
此至成佛為三無數時是則無數時是定有而延
促不可定也攝論云處夢謂經年覺乃須臾頃故
時雖無量攝在一剎那。
又是菩薩發心相者有三種心微細之相云何為三
一者真心無分別故二者方便心自然徧行利益眾
生故三者業識心微細起滅故。
此明發心相一即根本無分別智二即後得智三
即智所依阿黎耶識也理實亦有轉現但今略舉
根本細相此非發心之境但顯此菩薩二智起時
有微細生滅之累不同佛地純淨之德是故合為
發心相。
又是菩薩功德成滿於色究竟處示一切世間最高
大身。
此明成滿勝德也因位窮果位彰也故地論云一
者現報利益受佛位故二者後報利益摩醯首羅
智處生故色究竟處者色界之頂是色邊際故最
高大身者色究竟天身量一萬六千由旬自在天
王身量三萬二千踰繕那十地菩薩示為自在天
王身量倍增故云最高大身色身之大莫過此天
故。
謂以一念相應慧無明頓盡名一切種智。
一念相應者謂一念始覺至心源時契於本覺一
切種智者無明盡故顯照諸法亦可一念等皆無
間道名一切種智是解脫道即顯上真心於此成
也。
自然而有不思議業能現十方利益眾生。
上皆自利行滿此利他德也自然等者顯上方便
心明不待功用也又亦可上智淨相此不思議業
<pb n="392"/>
相皆是本覺隨染所成也。
問曰虛空無邊故世界無邊世界無邊故眾生無邊
眾生無邊故心行差別亦復無邊如是境界不可分
齊難知難解若無明斷無有心想云何能了名一切
種智。
設疑謂非直外境無邊分齊難知亦復內盡心想
云何得了也下答意只由內盡妄想心故能知也。
答曰一切境界本來一心離於想念。
境雖無邊不出一心既證心源何不能了真心之
境離於妄念故盡想念方始能知也。
以眾生妄見境界故心有分齊以妄起想念不稱法
性故不能了。
此舉非顯失也一妄見有限之境二釋成不見所
由即明為妄見故有所不見。
諸佛如來離於見相無所不徧心真實故即是諸法
之性自體顯照一切妄法有大智用無量方便隨諸
眾生所應得解皆能開示種種法義是故得名一切
種智。
此舉是彰德也無不徧者無妄見故無所不見心
真實者佛心離妄體一心源無始覺之異故即諸
法性者然此本覺在生滅門中為妄法之體故自
體顯照者一切妄法並是本覺佛心之相相既現
於自體之上有何難了而不知也故云自體照等
故上文辨佛報化之用則在於眾生心中今辨眾
生妄法則在於佛心之上良以心源無二故得然
也華嚴云如心佛亦爾如佛眾生然心佛及眾生
是三無差別有大智用者以同體智力起勝方便
攝化有情。
又問曰若諸佛有自然業能現一切處利益眾生者
一切眾生若見其身若覩神變若聞其說無不得利
云何世間多不能見答曰諸佛如來法身平等徧一
切處無有作意故說自然但依眾生心現眾生心者
猶如於鏡鏡若有垢色像不現如是眾生心若有垢
法身不現故。
此除自然業用之疑也諸佛如來下謂法身普照
徧眾生心中但有厭求機感即現麁細之用非由
功用也眾生心下明無感佛之機非謂煩惱現行
以善星等煩惱心中得見佛故法身不現者法身
能現報化之用今據本而言故云法身不現。
前解釋分已竟。後修行信心分。
已說解釋分次說修行信心分。
來意者以上來明其大乘今為正明信心故有此
分來也。
是中依未入正定聚眾生故說修行信心。
此就人標意不定聚人有二一者修信滿足為說
發趣道相令入正定是前勝人也二者修信未滿
是前劣人即此文所為以四信五行令其修行使
信成滿信成滿已還依發趣入正定也。
何等信心云何修行略說信心有四種云何為四。
即四不壞信也。
一者信根本所謂樂念真如法故。
根本者真如之法諸佛所師眾行之源故樂念者
非直就起信心亦乃樂念觀察。
二者信佛有無量功德常念親近供養恭敬發起善
根願求一切智故三者信法有大利益常念修行諸
波羅蜜故四者信僧能正修行自利利他常樂親近
諸菩薩眾求學如實行故。
三寶中各二一標所信之勝德二起勝因以願求
問前說善根微少者亦遇佛見僧求法與此何別
答前以未信真如故所見三寶皆不稱實由是遇
緣却成退失今以先信真如故得所信三寶悉皆
如實由是增進使信成滿也。
修行有五門能成此信。
<pb n="393"/>
有信無行則信不堅不堅之信遇緣便退故修五
行以成四信之心令不退也又信是順義修而行
之乃為真信。
云何為五一者施門二者戒門三者忍門四者進門
五者止觀門。
止觀合修定慧雙運二門不二故唯五也。
云何修行施門若見一切來求索者所有財物隨力
施與以自捨慳貪令彼歡喜若見厄難恐怖危逼隨
己堪任施與無畏若有眾生來求法者隨己能解方
便為說不應貪求名利恭敬唯念自利利他廻向菩
提故。
菩薩利生三檀等施謂財施無畏施法施也。
云何修行戒門所謂不殺不盜不淫不兩舌不惡口
不妄言不綺語遠離貪嫉欺詐謟曲瞋恚邪見若出
家者為折伏煩惱故亦應遠離憒閙常處寂靜修習
少欲知足頭陀等行乃至小罪心生怖畏慚愧改悔
不得輕於如來所制禁戒當護譏嫌不令眾生妄起
過罪故。
不殺等者攝律儀戒遠離等者攝善法戒當護等
者即攝眾生戒也機嫌者謂行非律儀及受畜非
法之物招人譏謗即生他罪他罪所生本由於己
故須護之護之即不謗不謗即自然發心發心即
受化受化即成攝取義也。
云何修行忍門所謂應忍他人之惱心不懷報亦當
忍於利哀毀譽稱譏苦樂等法故。
應忍他等他不饒益忍也忍於利哀等安受苦忍
也利哀八者謂財榮潤己損耗侵陵越過以毀越
德而譽依實德讚依實過譏逼迫侵形心神適悅
又謂之八風通為逆順二緣。
云何修行進門所謂於諸善事心不懈退立志堅強
遠離怯弱當念過去久遠已來虛受一切身心大苦
無有利益是故應勤修諸功德自利利他速離眾苦。
復次若人雖修信心以從先世來多有重罪惡業障
故為邪魔諸鬼之所惱亂或為世間事務種種牽纏
或為病苦所惱有如是等眾多障礙是故應當勇猛
精勤晝夜六時禮拜諸佛誠心懺悔勤請隨喜廻向
菩提常不休廢得免諸障善根增長故。
此有二禮佛者總明除障方便如人負債依附於
王則債主無如之何如是行人禮拜諸佛諸佛所
護能脫諸障誠心下二別除四障一懺悔除惡業
障二勸請除謗法障三隨喜除嫉妬他勝障四回
向菩提除樂三有障不休廢者總結能治免諸障
者總結所治由此四障能令行人不發諸行不趣
菩提故四行治盡善根長也。
云何修行止觀門所言止者謂止一切境界相隨順
奢摩他觀義故。
奢摩他此云止先由分別依諸外塵今以覺慧唯
識道理破外塵相塵相既止無所分別故云止此
是方便今奢摩他云止而云觀義者以由觀而止
止亦觀也。
所言觀者謂分別因緣生滅相隨順毗鉢舍那觀義
故。
毗鉢舍那此云觀依生滅門觀察法相故言分別
如瑜伽論菩薩地云此中菩薩即於諸法無所分
別當知名止若於諸法勝義理趣及諸無量安立
理趣世俗妙慧當知名觀是知依真如門止諸境
界無所分別即成根本無分別智依生滅門分別
諸相觀諸理趣即成後得智然此二門唯是一心
是故雙運方得名為正止觀今就方便存此方語
約正止觀即存梵言也。
云何隨順以此二義漸漸修習不相捨離雙現前故。
隨相而論止名定觀名惠就實而論定通止觀慧
亦如是梁攝論云十波羅蜜通有二體一不散亂
<pb n="394"/>
為體謂止定二不顛倒為體謂觀慧也。
若修止者住於靜處端坐正意。
此下廣釋止觀也修心必欲具緣其緣有五一者
間居靜處謂住山林及諸間靜等處二者持戒清
淨謂離業障若不淨者必須懺悔三者衣貪具足
四者得善知識五者息諸緣務今略舉其初也端
坐調身也如天台止觀中說正意調心也末世行
人正願者少邪求者多詐現寂靜威儀苟求名利
心既不正得定無由離此邪求故云正意意欲令
其觀心與理相應自度度他至無上道名正意也。
不依氣息不依形色不依於空不依地水火風乃至
不依見聞覺知。
此離境也氣息即數息觀形即骨璅觀等色即青
黃觀等空等五相皆是事定所緣之境見聞覺知
是識一切處也通前為十一切處此皆離境也。
一切諸想隨念皆除亦遣除想以一切法本來無想
念念不生念念不滅。
此除心也謂除前諸境更有餘心皆亦遣也所遣
既無能遣不立泯然寂靜方名止也問何故能所
心想二並不存答云以法本無想欲順於法性故
能所皆不存不生不滅轉釋成法性無想所以也
良以想無自性窮之則空故無生滅自體可得此
乃即生無生即滅無滅故也如陽燄水本自乾耳。
亦不得隨心外念境界後以心除心心若馳散即當
攝來住於正念是正念者當知唯心無外境界即復
此心亦無自相念念不可得。
亦不得等者謂不得先念外境後却以心除心也
若心外有實境心緣此境時抑令不緣可得後以
心除心今既心外無塵即所取無相故能取自然
不生何勞後心方便除耶但以初習多馳故攝令
住正何者正念外境唯心是為正念然妄境既無
唯心亦寂。
若從坐起去來進上有所施作於一切時常念方便
隨順觀察。
非直坐時常修此止餘威儀中一切時處常思方
便順於法性不動道理。
久習淳熟其心得住以心住故漸漸猛利隨順得入
真如三昧深伏煩惱信心增長速成不退。
深伏煩惱者四住見修煩惱未能斷故故云伏然
此亦有伏無明義故云深伏此當信位若更增進
速入初住入住即不退。
唯除疑惑不信誹謗重罪業障我慢懈怠如是等人
所不能入。
此云有障不能入也一於理猶豫二闡提三外道
四五逆四重五恃我慢自高六放逸不勤是六種
障隨有一種即不能入。
復次依是三昧故則知法界一相謂一切諸佛法身
與眾生身平等無二即名一行三昧當知真如是三
昧根本若人修行漸漸能生無量三昧。
文殊般若經云何名一行三昧佛言法界一相繫
緣法界是名一行三昧入一行三昧者盡知恒沙
諸佛法界無差別相乃至廣說以此真如三昧能
生此等無量三昧故名三昧本也。
上正修止觀。下辨魔事。
或有眾生無善根力則為諸魔外道鬼神之所惑亂
若於坐中現形恐怖或現端正男女等相當念唯心
境界則滅終不為惱。
此下辨魔事也魔謂天魔也此云障礙鬼堆惕鬼
也神精魅也如是鬼神撓亂佛法令入邪道故名
外道如是三種能變作三種五塵壞人善心三種
者一示可畏之身怖之以失志二現可愛之形惑
之以生染三現非違非順平等五塵動亂人心一
切諸境尚唯自心何況坐中此等諸境是故觀察
<pb n="395"/>
唯心魔境隨滅不能撓亂以此唯心非彼所知故
此是通遣之法別遣者當誦大乘及諸神咒默念
誦之。
或現天像菩薩像亦作如來像相好具足若說陀羅
尼若說布施持戒忍辱精進禪定智慧或說平等空
無相無願無怨無親無因無果畢竟空寂是真涅槃
也。
此廣示魔事現形說法也。
或令人知宿命過去之事亦知未來之事得他心智
辯才無礙。
得通起辯也。
能令眾生貪著世間名利之事又令使人數瞋數喜
性無常準或多慈愛多睡多病其心懈怠或卒起精
進後更休廢生於不信多疑多慮或捨本勝行更修
雜業若著世事種種牽纏。
起惑造業也。
亦能使人得諸三昧少分相似皆是外道所得非真
三昧或復令人若一日若二日若三日乃至七日住
於定中得自然香美飲食身心適悅不饑不渴使人
愛著。
據定得禪也。
或令人食無分齊乍多乍少顏色變異。
食差顏變也問如現佛菩薩說甚深法或是宿世
善根所發云何揀別定其邪正答此事實難所以
然者若是魔所作謂是善相而心取著則墮邪網
若實是善根所發之境謂為魔事心疑捨離則退
失善根終無進趣是故邪正實難取別今且依古
德相傅略以三法驗之一以定研磨二依本修治
三智慧觀察如經言欲知真金三法試之謂燒打
磨行人亦爾難可別識若欲別之亦須三試一則
常與共事共事不知當與久處久處不知智慧觀
察今借此意以驗邪正謂定中境相發時邪正難
知者當深入定心於彼境中不取不捨但平等定
住若是善根之所發者定力愈深善根彌發若是
魔所為者不久自壞第二依本修治者且如本修
不淨觀禪今則依本修不淨觀若如是修境界增
明者則非偽也若以本修治漸漸滅者當知是邪
也第三智慧觀察者觀所發相推驗根源不見生
處深知空寂心不住著邪當自滅正當自現如燒
真金益其光色若是偽金則自當焦壞此中真偽
當知亦爾定譬於磨本治猶打智慧觀察類之以
燒以此三驗邪正可得知已。
以是義故行者常應智慧觀察勿令此心墮於邪網。
依自隨分所有覺慧觀諸魔事察而治之若不觀
察則墮邪道三種驗中此當第三智慧觀察。
當勤正念不取不著則能遠離是諸業障。
若取著者則背正入邪若不取著則因邪顯正不
取著故無障不離如智度論云除諸法實相其餘
一切皆是魔事偈云若分別境相即是魔羅網不
動不分別是即為法印此之謂也當勤下總顯三
中前之二法以此大乘止門唯修理定更無別趣
故初定研磨并依本修治更無別法所以合說但
依本止門故問此說魔事何故結業障耶答有二
義一魔由行人業障所發指本言也二則若隨魔
網便起貪欲造生死業故離魔即離業障也。
應知外道所有三昧皆不離見愛我慢之心貪著世
間名利恭敬故。
我見我愛我慢之使常相應也貪著者內貪邪定
外貪名利又但一切禪定不能減損煩惱者皆不
可據。
真如三昧者不住見相不住得相乃至出定亦無懈
慢所有煩惱漸漸微薄。
謂在定時而不味著不住見以忘心故不住得以
<pb n="396"/>
忘境故無懈慢者出定亦無恃定之慢煩惱薄者
貪瞋癡漸薄即正定之相也。
若諸凡夫不習此三昧法得入如來種性無有是處。
謂修大乘菩薩行者要依此真如三昧方入種性
不退位中種性約位在十住以去不退位中。
以修世間諸禪三昧多起味著依於我見繫屬三界
與外道共若離善知識所護則起外道見故。
諸禪謂四禪四空定等世間諸定及不淨安般等
但取境相定皆名世間定也以味著定境故不離
於我故云與外道共共者同得此事定故。
復次精勤專心修學此三昧者現世當得十種利益。
此示益勤也後益無量現世利益略陳十種。
云何為十一者常為十方諸佛菩薩之所護念。
以真如三昧契佛菩薩心故法應護念。
二者不為諸魔惡鬼所能恐怖三者不為九十五種
外道鬼神之所惑亂。
此離外惡緣也天魔現形外道邪惑今皆離之。
四者遠離誹謗甚深之法重罪業障漸漸微薄五者
滅一切疑諸惡覺觀。
此離內惑業也新業不起舊業漸輕。
六者於諸如來境界信得增長七者遠離憂悔於生
死中勇猛不怯八者其心柔和捨於驕慢不為他人
所惱九者雖未得定於一切時一切境界處則能減
損煩惱不樂世間十者若得三昧不為外緣一切音
聲之所驚動。
一於理增信二處染不怯三不為緣壞四無世滋
味五得深禪定外緣即通舉六塵音聲即別指耳
所對也於六塵中唯舉聲塵者阿含說此以為禪
刺楞嚴大定依耳根而入今此禪定由音聲而壞
足見耳根最利也。
前修止門。後修觀門。
復次若人唯修於止則心沈沒或起懈怠不樂眾善
遠離大悲是故修觀。
心沈沒者以真如無相向即心絕分別不起故云
沈沒此如二乘取空為證也由沈寂故遂成二失
懈怠不樂眾善失自利也下法相觀以治之精進
觀以成之遠離大悲失利他也下大悲觀以治之
大願觀以成之。
修習觀者當觀一切世間有為之法無得久停須臾
變壞。
觀行有四初法相二大悲三大願四精進此初中
無常觀也。
一切心行念念生滅以是故苦。
此苦觀也。
應觀過去所念諸法恍惚如夢應觀現在所念諸法
猶如電光應觀未來所念諸法猶如於雲歘爾而起。
此無我觀也過去無體難追現在剎那不住未來
本無積聚但緣集歘有不從十方來。
應觀世間一切有身悉皆不淨種種穢污無一可樂。
此不淨觀上來四觀除於常等四倒配釋可知上
法相觀。
如是當念一切眾生從無始時來皆因無明所熏習
故令心生滅已受一切身心大苦現在即有無量逼
迫未來所苦亦無分齊難捨難離而不覺知眾生如
是甚為可愍。
此大悲觀也不覺知者無心厭背故使苦無限也
甚為可愍故深發悲心。
作是思惟即應勇猛立大誓願願令我心離分別故
徧於十方修行一切諸善功德盡其未來以無量方
便救拔一切苦惱眾生令得涅槃第一義樂。
此大願觀也思惟言誓者因悲立願心離分別願
體也盡其未來長時心也救拔一切廣大心也得
涅槃樂第一心也。
<pb n="397"/>
以起如是願故於一切時一切處所有眾善隨己堪
能不捨修學心無懈怠。
此精進觀也。
唯除坐時專念於止若餘一切悉當觀察應作不應
作若行若住若起若臥皆應止觀俱行。
此止觀俱也上來始習未淳故止觀別修今定慧
終成故能雙運。下別明俱相。
所謂雖念諸法自性不生而復即念因緣和合善惡
之業苦樂等報不失不壞。
此約法明俱相即止之觀也所謂下約非有義以
明止而復下約非無義以明觀此二不二故云即
也此順不動真際而建立諸法良以非有即是非
無故能不捨止而修觀。
雖念因緣善惡業報而亦即念性不可得。
此即觀之止也此順不壞假名而說諸法實相良
以非無即是非有故能不捨觀而修止此說時有
前後然在行心鎔融不二不二之性即是實性理
味在此宜可思之此中不唯止觀不二抑亦心境
一如謂以無緣智緣無相境以無相境相無緣智
境智一如如水與氷唯一實相更無別法故名圓
頓止觀真如三昧。
若修止者對治凡夫住著世間能捨二乘怯弱之見
若修觀者對治二乘不起大悲陿劣心過遠離凡夫
不修善根。
此對障明俱也修止治於二過謂正治凡夫人法
二執貪樂世間兼治二乘執五陰法見苦生怖以
止門無生除此等執觀亦治二過謂正治二乘狹
劣之心令普觀眾生起於大悲兼治凡夫懈怠之
心令觀無常策修善行。
以是義故是止觀門共相助成不相捨離若止觀不
具則無能入菩提之道。
此結前義也如凡夫人非不樂世間無以勤修善
行約二乘人非不怖生死無以起於大悲是二行
不相離也故止觀相須如鳥兩翼如車兩輪缺一
不可。
復次眾生初學是法欲求正信其心怯弱以住於此
娑婆世界自畏不能常值諸佛親承供養懼謂信心
難可成就意欲退者當知如來有勝方便攝護信心
謂以專意念佛因緣隨願得生他方佛土常見於佛
永離惡道如修多羅說若人專念西方極樂世界阿
彌陀佛所修善根廻向願求生彼世界即得往生常
見佛故終無有退若觀彼佛真如法身常勤修習畢
竟得生住正定故。
此防退方便也其心怯弱下先標行劣以內心既
劣外缺勝緣信心難成故欲退也當知如來下明
方便攝護標聖善巧專意下釋顯巧相但往生之
人約有三位一如蓮華未開信行未滿未名不退
但以處無退緣故名不退二信位滿足以去華開
見佛入十住位得少分見法身住正定位也三者
三賢位滿入初地以去證徧滿法身主無邊佛土
如偏記龍樹菩薩等住初地生淨土等也此中畢
竟等是後二位。
已前說修行信心分竟。下勸修理益分。
已說修行信心分次說勸修利益分如是摩訶衍諸
佛秘藏我已總說。
此結前生後也。
若有眾生欲於如來甚世境界得生正信遠離誹謗
入大乘道當持此論思量修習究竟能至無上之道。
此下明信謗損益也持即聞慧思量思慧也修習
修慧也。
若人聞是法已不生怯弱當知此人定紹佛種必為
諸佛之所授記假使有人能化三千大千世界滿中
眾生令行十善不如有人於一食頃正思此法過前
<pb n="398"/>
功德不可為喻復次若人受持此論觀察修行若一
日一夜所有功德無量無邊不可得說假令十方一
切諸佛各於無量無邊阿僧祗劫歎其功德亦不能
盡何以故謂法性功德無有盡故此人功德亦復如
是無有邊際。
別顯三慧益相。
其有眾生於此論中毀謗不信所獲罪報經無量劫
受大苦惱是故眾生但應仰信不應毀謗以深自害
亦害他人斷絕一切三寶之種以一切如來皆依此
法得涅槃故一切菩薩因之修行得入佛智故。
此明謗毀罪深也受大苦惱下一謗成罪重也不
應毀謗下誡勸止謗也斷絕三寶下釋罪重意一
切如來下轉釋斷三寶之義於中二句一約果人
依之得涅槃二約因人依之得菩提菩提涅槃即
是法寶佛僧可知也。
當知過去菩薩已依此法得成淨信現在菩薩今依
此法得成淨信未來菩薩當依此法得成淨信是故
眾生應勤修學。
此結勸修學也三世菩薩同行此法更無異路故
勸修學。
諸佛甚深廣大義我今隨順總持說廻此功德如法
性普利一切眾生界。
此總結廻向也初句結義次句結文後二句廻向
利益也甚深廣大明體相用三大義也甚深是體
大謂實相真法非因位能窮唯佛究盡故大論云
智度大海唯佛窮底又法華云深固幽遠無人能
到此約過去無始未來無終不生不滅故云深也
甚廣是用大謂無盡之用一一同於覺性楞嚴云
我以不生不滅合如來藏而如來藏本妙圓心周
徧法界是故於中一為無量無量為一小中現大
大中現小不動道場徧能含受十方國土坐微塵
裏轉大法輪等故云廣也甚大是相大相謂義相
即前所辨大智慧光明義徧照法界義等過於恒
沙無漏性德與真如體不離不斷不異不思議非
深非廣能深能廣故受大名。

大乘起信論疏略卷下終

吳興居士董福覺施貲刻此
大乘起信論疏略　計字三萬九千零七十個
該銀二十兩零三銖三分。
宛陵釋如圭對上元陶邦本書句容潘繼德刻
萬曆丁巳歲夏　徑山化城寺識

時寬文七（丁未）年正月吉日
二条通玉屋町書房上村二郎右衛門（梓行）

起信論疏略（四卷）
唐　法藏　造疏
明　德清　纂要
卍云此書草稿故不收于此。

<article id="n766">起信論直解</article>

<talk>No. 766-A
 刻起信論直解題辭</talk>

起信論者。乃馬鳴大師為破小乘外道邪見。宗百部
大乘經典所作。以為發起正信也。故立論宗法界一
心。開真妄二門。徹生滅之本。窮迷悟之源。指修行之
正路。示止觀之妙門。總括一萬一千餘言。理無不盡。
事無不該。可謂大教之關鑰。禪宗司南也。以文約義
博。幽深窈＆CB18607;。難以致詰。賢首舊疏。科釋最為精詳。加
<pb n="399"/>
之記文浩瀚。學者望洋。杳莫可究。予嘗就本疏。少刪
其繁。目為疏略。業已刻雙徑。率多尊崇。頃念法門寥
落。講席荒涼。初學之士。既無師匠可憑。己眼不明。非
仗此論。無以入大乘生正信。將恐久而無聞焉。山居
禪悅之暇。因祖舊章。率意直注本文。貴在一貫。不假
旁引枝蔓。而一心真妄迷悟之義。了然畢見。如視白
黑。足有便於初學。非敢聞於大方也。門人超逸。久依
在座。深討論義。似得其旨。今攜草歸[(奧-釆+米)-大+ㄎ]。志欲刻之以
為法施。予謂無佛法地。後學有志參究大法者。又當
以此為瓦注也。若夫得意遺言。直入唯心現量。是在
當人智眼。時
泰昌改元歲在庚申仲冬朔
匡山逸叟憨山釋德清述

<other>No. 766-B
 華嚴宗法界緣起綱要</other>

華嚴七祖。以馬鳴為初祖。然此論中未及圓融之
旨。何以稱耶。向未有知其說者。後學竟茫然莫辨。
故了不加意。使古人建立宗旨。卒無以暢明於世
也。故今略示其要。令知所宗。
華嚴圓宗。以一真法界統四法界。依四法界立十玄
門。惟四界十玄。皆由六相而立。是則六相以成圓融
無礙之宗也。此論總明六相。則包括四界十玄理趣
無遺。以六相為圓融之統。是則此論攝法界而無盡
矣。故首標一心真如。為一法界大總相法門體也。且
此論宗百部大乘所造。然百部大乘。乃化佛建立。即
實之權。今此論總攝權乘歸於一實。要顯即權之實。
引歸果海圓融之極致也。然論中雖未明顯圓融之
旨。且三乘五性頓漸修證。都歸一心果海之源。而圓
融具德。皆一心之妙。已具華嚴宗中。故此不說。單為
引攝歸於性海。故論中最初所歸者乃報身佛。及斷
惑所見者亦報身佛。而論義具明染淨同真。為一心
之相用。以一念為染淨之緣起。是則全同華嚴。以法
界緣起為宗。而十二緣生。即如來普光明智也。是知
要入華嚴法界。必由此論為入法界之門也。
言六相者。乃總別同異成壞也。
一者總相。即一心真如。為法界大總相法門體。
二者別相。即一心二門。三細六麤。五意六染。修斷差
別也。
三者同相。即聖凡染淨。因果性相。同一真如。即瓦器
微塵之喻也。
四者異相。即染淨諸法。各各差別。不一不雜。如塵器
之不一也。
五者成相。即染淨諸法。皆由一念緣起而成也。
六者壞相。即染淨諸淨。各住自位。各各無性。無以自
立也。
言四法界。乃理法界。事法界。理事無礙法界。事事無
礙法界也。
一者理法界。即一心真如。更無別法。全一真理。
二者事法界。即一切聖凡染淨。依正因果。諸差別事
法也。
三者理事無礙法界者。由上理事相成。共有十門。以
事攬理成。故全理成事。以理成事。故全事即理。以
理能成事。故事不礙理。而能顯理。以事攬理成。故
理不礙事。而能融事。理能成事。故全事即理。事能
顯理。故全理即事。以理事相即。故得理事融鎔無
礙也。法界觀十門分別。最為昭著。此略舉其要。
四者事事無礙法界。以上理事無礙。今全理成事。故
不必更言其理。以全事全理。故事事融攝。無障無
礙。但以六相該收一切事法。則法法圓融。故成十
重玄門。以彰法界之大用。故此論義會六相。則已
攝事事無礙圓融具德宗也。十玄門義。具在華嚴
<pb n="400"/>
玄談中說。今但列名。
十門玄者。
一同時具足相應門二廣狹自在無礙門
三一多相容不同門四諸法相即自在門
五祕密隱顯俱成門六微細相容安立門
七因陀羅網境界門八託事顯法生解門
九十世隔法異成門十主伴圓融具德門
此十玄門義。如法界觀。及玄談中說。

<other>No. 766</other>
<sarticle>大乘起信論直解卷上</sarticle>

此論之題目。乃一論之綱宗也。言大乘起信者。為
欲發起大乘正信故。言大乘者。即所信之法體。所
言法者。謂眾生心。是心即攝一切世間出世間法。
具有體相用三大義。故云大也。乘者。謂此一心有
運載義。以諸佛乘此而證菩提涅槃。菩薩乘此廣
修萬行。下化眾生。上求佛果。眾生乘此而輪轉生
死。以此一心。是一切聖凡迷悟因果之總相故。故
下文云。即是一法界大總相法門體。今者欲令眾
生諦信此心即是大乘。正解不謬。意要發起大乘
正信。故云大乘起信。然能信者是人。大乘即所信
之法。義兼人法。以法為機設故。此論之作。以佛入
滅六百年中。小乘之人。不信唯心。心外取法。多起
諍論。外道邪執。破壞正法。故論主興悲。特造此論。
故下因緣云。為欲除疑捨邪執故。以疑與信反。今
信此心。則疑自除矣。此論葢宗楞伽思益等百部
大乘經所造。發明唯心唯識之旨。統歸一心。為性
相二宗之綱要。深窮迷悟之根源。指示修行之犍
要。所謂總攝如來所說深廣之義。實大教之綱宗。
禪門之的旨也。論者。決擇是非。發明正理。揀非經
律。故以論明。賢首本疏精詳。但科段少隔。前已刪
繁從略。謂之疏略。然其中文義。少有不馴。故今仍
遵本疏正義。順為直解。以便初學。非敢妄有臆說。
觀者幸無以人廢言。取信於心。是所望也。
馬鳴菩薩造
此造論人也。馬鳴者。以此菩薩初生之時。感羣馬
悲鳴。故以為名。及說法時。諸馬聞之。亦皆悲鳴。疏
引摩訶摩耶經云。如來滅後六百歲已。諸外道等。
邪見競興。毀滅佛法。有一比丘名曰馬鳴。善說法
要。降伏一切諸外道輩。
真諦三藏譯
此譯人名也。論有二譯。一西印土優禪尼國沙門
波羅末陀。此云真諦。梁元帝承聖三年。於衡州建
興寺。譯成一卷。二十四紙。一于闐國沙門實叉難
陀。此云喜學。大周則天時。於東都佛授記寺。譯成
兩卷。亦二十四紙。今行前譯。
唐西京太原寺沙門　法藏　造疏
明匡山法雲寺沙門　德清　直解
將著論文先歸敬請加。後正述論文。且初。
 歸命盡十方 
將造斯論。先須歸命三寶。請求加被。所以然者。以
造論釋經。經乃佛說。佛智甚深。非情可測。故請三
寶威力加被攝受。故使論義印契佛心。且示法有
所宗。以三寶是所依故。今云歸命。表能歸之心也。
欲入法性。先忘我相。然命以統攝六根。今以命歸。
則身心俱亡。能歸之至也。十方乃所歸之分際。意
謂所著論義。乃十法界之宗。故須歸命盡十方之
三寶。以心無分限。故境亦無量。意在歸十方法界
帝網剎中無盡三寶也。
 最勝業徧知  色無礙自在  救世大悲者 
此歸佛寶也。佛以三輪應物。今所歸三輪。皆最殊
勝。意顯非應化身。乃從法垂報之身也。徧知。意業
<pb n="401"/>
最勝也。凡夫不知。外道邪知。二乘偏知。菩薩分知。
唯佛徧知。以實智證理。理無不徹。權智鑒機。機無
不宜。乃至法界眾生心念樂欲。無不盡知。故云徧
也。色無礙自在。身業最勝也。華嚴。佛有無量相。相
有無量好。根根圓融。周徧自在。十身歷然。無壞無
雜。故云無礙。救世大悲。語業最勝也。佛以音聲輪。
應機說法。一音各解。故語最勝也。世。乃眾生世間。
所救之處。大悲。乃能救之心。如來唯用大悲為力
故。者。指人也。
 及彼身體相  法性真如海  無量功德藏 
此歸法寶也。及者。謂不但歸佛。亦歸法也。彼身。指
上佛身。佛以法為身故。謂從真如所流教法。即是
法身常住。以此中已有如來全身故。意顯此法即
佛之體相本無二故。法性真如。正指法體。謂真如
法性。即法身真體。以此法身。在有情為佛性。在無
情為法性。以與一切染淨諸法為體性故。以有隨
緣不變。不變隨緣。故喻如海。遇風起諸波浪。濕性
無二。故云相也。如來藏中。含攝眾德。故云功德藏。
 如實修行等 
此歸僧寶也。僧通凡聖大小。今言如實修行。乃地
上菩薩也。據後譯云。無邊德藏僧。勤求正覺者。則
上句歎德。人能攝德。故名為藏。
下述造論意。
 為欲令眾生  除疑捨邪執  起大乘正信 
 佛種不斷故 
此述造論意也。法不虗設。必有所為。今有四意。一
以二乘不信唯心。故顯示一心正義。令除疑惑。二
以外道邪執。故對治邪執。令捨邪見。三以修行者
未起正行。故分別發趣道相。令起正信以為行本。
四為使信成滿。入住不退。堪受佛果。故云佛種不
斷。為此多意。所以造論。
論曰。有法能起摩訶衍信根。是故應說。
此總標論宗本也。法者。即論所依宗本。謂一心法
具二門三大義故正示所宗。摩訶衍。此云大乘。謂
所宗心法。即是大乘。能信此心。即是大乘根本。有
此勝益。是故須說。
說有五分。云何為五。一者因緣分。二者立義分。三者
解釋分。四者修行信心分。五者勸修利益分。
此標作論規製。初開章門也。然分章者。使知義有
所屬。故此一論大文。立有五分而為次第。法不孤
起。必有因由。故首列因緣。由致既彰。必有宗本。故
次立義。宗本幽深。非釋莫解。故次解釋。既解法義。
非行莫階。故次修行信心。解行雖陳。純根懈退。故
次勸修。此一論之大節也。凡經有三分。此因緣即
序。中三分為正宗。勸修為流通。
下釋因緣分。
初說因緣分。問曰。有何因緣而造此論。答曰。是因緣
有八。云何為八。一者。因緣總相。所謂為令眾生離一
切苦。得究竟樂。非求世間名利恭敬故。
此八因緣中。第一總相。與一論為發起之由也。以
凡夫外道。迷此一心。以招苦苦壞苦行苦分段生
死之苦。二乘菩薩。尚有變易生死之微苦。今開示
此心。令依之而修。則證得菩提覺法樂。涅槃寂滅
樂。但為眾生離苦得樂。非求世間名利恭敬故。
二者。為欲解釋如來根本之義。令諸眾生正解不謬
故。
此與立義分。及解釋分中。顯示正義。對治邪執。作
發起因緣也。以眾生無有正解。多起邪見。以不達
如來根本義故。今立義分中一心二門三大之義。
乃如來之根本。今廣解釋。令諸眾生正解不謬故
也。
三者。為令善根成熟眾生。於摩訶衍法堪任不退信
故。
<pb n="402"/>
此即下分別發趣道相因緣也。以彼文云。令利根
者。發決定信。進趣大道。堪任住於不退信故。此當
十信滿心。故云成熟。入十住正定聚。故云不退。
四者。為令善根微少眾生。修習信心故。
此即下修行信心分。謂為令善根微少眾生。發四
種心。修五種行。漸得善根成熟。以信未滿。故云微
少。令進向滿。故云修行信心也。
五者。為示方便。消惡業障。善護其心。遠離癡慢。出邪
網故。
此下為根劣易退者。賴多方便。故有四也。四中前
三。為下中上。後一勸修。今當下品。謂為令業重惑
多者。善根難發。故說禮懺方便。消惡業障。遠離癡
慢。出邪魔網故。
六者。為示修習止觀。對治凡夫二乘心過故。
此當中品也。下文修習止觀門中。雙明止觀。遣凡
小二執。故云對治。
七者。為示專念方便。生於佛前。必定不退信心故。
此當上品也。即下文修行信心分末。勸生淨土。為
劣根怯弱眾生。恐後報緣差成退。故令往生淨土。
成不退也。
八者。為示利益。勸修行故。
此即下勸修利益分。謂為懈慢眾生。舉彼損益。勸
令修習。總䇿成前諸行也。
有如是等因緣。所以造論。
此總結造論因緣也。葢菩薩本意。為度眾生。故以
眾生發起造論之因緣也。此八因緣。初一是總。餘
七別緣。總括一論。具載下文。
問曰。脩多羅中。具有此法。何須重說。答曰。脩多羅中。
雖有此法。以眾生根行不等。受解緣別。所謂如來在
世。眾生利根。能說之人。色心業勝。圓音一演。異類等
解。則不須論。
此問明所以造論之意也。問曰。如上所示一一法
門。佛說契經中具有。何暇重論。答曰。以眾生根有
利鈍。受教之緣不等。故有經論之殊。所謂下。釋成
根機不同。受解各別。故有經論廣略之不一也。葢
如來在世。眾生根利。機因勝也。親見佛身三業殊
勝。親聞圓音。緣勝也。如此。則一音演說。異類齊解。
此則尚不假結集之經。又何須論。
若如來滅後。或有眾生。能以自力廣聞而取解者。
此言如來滅後。根機不一。因緣各別。受解不同。於
經於論。則有廣略不等也。且如來滅後。當正法之
時。去佛不遠。眾生根利。有自智力。故能廣聞多經
而取解者。
或有眾生。亦以自力少聞而多解者。
此亦利根眾生。有自智力。不假多聞。或一言之下。
心地開通。一軸之中。義天朗耀。如上二類之機。則
不須論。
或有眾生無自心力。因於廣論而得解者。
此乃劣機鈍根。無自智力。不能於經解甚深義。要
假廣論多聞而得解者。
自有眾生。復以廣論文多為煩。心樂總持少文而攝
多義。能取解者。
此自有厭煩要略之機。故略論不可不作。正為此
論之因緣也。
如是此論。為欲總攝如來廣大深法無邊義故。應說
此論。
此結今造論之意也。此論始終萬一千餘言。則已
總攝如來廣大深法無邊妙義。盡在其中。可謂文
至略而義至廣。所謂總百部大乘奧義。包括無遺。
廓法界一心。如觀掌果。誠入理之玄門。修行之妙
指也。學者可不盡心焉。
已說因緣分。次說立義分。摩訶衍者。總說有二種。云
何為二。一者法。二者義。所言法者。謂眾生心。是心則
<pb n="403"/>
攝一切世間出世間法。依於此心。顯示摩訶衍義。何
以故。是心真如相。即示摩訶衍體故。是心生滅因緣
相。能示摩訶衍自體相用故。
此立義分。首標一心宗體。以顯大乘名義也。所言
法者。謂一真法界大總相法門體。即如來藏清淨
真心也。然而此心。體絕聖凡。本無迷悟。自性清淨。
了無妄染。離名離相。絕諸對待。唯一真源。更無二
法。又何有大乘之名耶。楞伽云大乘非乘。今言大
乘者。葢依眾生心而立此名也。所言總攝世出世
法者。經云如來藏轉三十二相入一切眾生身中。
是則迷如來藏而為識藏。乃眾生心也。以此心乃
不生不滅與生滅和合而成。名阿賴耶識。而此識
體原是真如。亦名本覺。本無生滅。今因無明動彼
淨心而有生滅。故為業識。以此心本是真如。故攝
出世四聖之法。以依業識則有生死。故攝六凡之
法。故云是心攝一切世間出世間法故。今依此心
顯示大乘義者。以法界一心。具有體相用三大義
故。今依此一心。開真如生滅二門。若約真如門。則
離一切相。名言雙絕。但顯其體。不顯相用。故云即
示摩訶衍體。若約生滅門。則妄依真起。即顯相用。
故於生滅門中。具顯體相用三大之義。是故名大。
依此真妄二法有二轉依。是故名乘。故云依眾生
心顯示大乘義也。此總出大乘得名之所以。先示
真妄心法。通為大乘法體也。
下示三大義。
所言義者。則有三種。云何為三。一者體大。謂一切法
真如平等不增減故。二者相大。謂如來藏具足無量
性功德故。三者用大。能生一切世間出世間善因果
故。一切諸佛本所乘故。一切菩薩皆乘此法到如來
地故。
此標列義門。以顯大乘得名。為下正義之張本也。
所言義者。謂名依義立。有何義故而立大乘之名
耶。以有三大義。故得大名。以有二運轉義。故得乘
名。此之名義。蓋因真妄二法和合而有。故云依眾
生心顯示摩訶衍義也。若言其體。則唯一真如。平
等不二。不增不減。故但言體。今依如來藏隨染淨
緣。以隨淨緣。則具無量自性功德。則成出世間因
果。以隨染緣。則變自性功德而為恒沙煩惱。則成
世間因果。故相用方顯。以此三大。染淨之所不虧。
生滅之所不變。是故名大。諸佛菩薩皆乘此心。是
故名乘。一論大旨。唯釋此義。故為宗本。
已說立義分。次說解釋分。
此結前生後。
解釋有三種。云何為三。一者顯示正義。二者對治邪
執。三者分別發趣道相。
此標列釋名也。顯示者。正釋大乘所依法義。對治
者。既明正體。須遣異計。上釋大義。發趣者。趣進次
第。正明乘義。此正宗一分。有此三段。依義解釋。
顯示正義者。依一心法有二種門。云何為二。一者心
真如門。二者心生滅門。是二種門。皆各總攝一切法。
此義云何。以是二門不相離故。
此標宗本正義。以釋立義依眾生心顯示摩訶衍
義。為一論之綱要也。此論宗楞伽等經所造。今一
心二門。葢依經而立也。經云。寂滅者名為一心。一
心者名如來藏。此心一法不立。有無俱遣。生佛皆
空。故云遠離覺所覺。是二悉皆離。是則真妄不立。
寂滅湛然。故經中百八句。大慧約十法界名相妄
想而問。故佛答云一切皆非。今云是心真如。為一
法界大總相法門體。即經所示寂滅一心也。以一
心寂滅不可說示。故大慧便問諸識有幾種生住
滅。是約生滅門中容有言說。故五法三自性。皆依
生滅門而有也。以經云諸識略有三種相。謂真識。
現識。分別事識。故今論依一心立二門者。葢依真
<pb n="404"/>
識立真如門。依現識分別事識立生滅門。故今真
如。乃一心之真如。故名相妄想一切皆非。一法不
立。四句俱遣。以依二識。故三細六麤五意六染。總
屬名相妄想。皆生滅門收。此論立義之宗本也。前
立義中云眾生心攝世間出世間法者。葢總約真
妄和合之一心。以通含染淨諸法。為顯大乘依之
而得名也。今云是二種門皆各總攝一切法者。以
顯如來藏識藏。真妄和合。各有力用。互相含攝。以
顯不思議熏變之妙也。以如來藏具有恒沙諸淨
功德。今迷而為識藏。而變恒沙淨功德而為染緣。
今言各總攝者。以如來藏隨淨法熏。則真有力而
妄無力。故染緣即變為淨法。則總攝染緣於如來
藏中。通為不思議之淨用。若隨無明染緣熏。則妄
有力而真無力。故淨德即變為染緣。則攝淨德於
藏識中。通為不思議之業用。是則總是一如來藏。
但隨染淨熏變。以致真妄各別。互相含攝。故云以
是二門不相離故也。此明如來藏不思議熏變之
妙。故以此各總攝標顯。向下論文中生滅因緣染
淨熏習。皆發揮此三字而已。
心真如者。即是一法界大總相法門體。所謂心性不
生不滅。一切諸法。唯依妄念而有差別。若離妄念。則
無一切境界之相。是故一切法。從本以來。離言說相。
離名字相。離心緣相。畢竟平等。無有變異。不可破壞。
唯是一心。故名真如。
此標釋立義分中是心真如也。何以名真如耶。謂
即是一法界大總相法門體。一法界者。即無二真
心。為萬法之所因依。界者。因也。總相法門體者。即
一切聖凡依正因果之總相。皆依此心而為其體。
然此心體本不生滅。所謂常住真心也。既云一真。
元無差別之相。而今有差別者。唯依妄念而有返
顯。若無妄念。則湛寂一心。了無差別境界之相矣。
雖則萬法差別。法法皆真。是故一切法從本已來。
言思路絕。心行處滅。故一切言說名字分別。皆不
可得。故皆云離也。由是染淨不能異。故云畢竟平
等。四相所不遷。故無變異。不屬有為。故不可破壞。
唯是一心。更無別法。以不妄不變。故名真如。
以一切言說假名無實。但隨妄念。不可得故。言真如
者。亦無有相。謂言說之極。因言遣言。此真如體無有
可遣。以一切法悉皆真故。亦無可立。以一切法皆同
如故。當知一切法不可說不可念。故名為真如。
此釋上離緣。以顯真如絕待也。問。何以真如離名
言相耶。答。以一切言說假名無實故。問。何以離心
緣相耶。答。以隨妄念不可得故。問。若名言心緣一
切皆離。如何是真如相耶。答。真如者亦無有相。以
真如體離相寂滅。不可以相取故。問。既離名絕相。
何以有真如之名耶。答。以真如之名。乃言說之極。
此名之外。更無有可加者。故以真如之名。以遣名
言之執耳。非是真如有相可名也。問。若名言既遣。
而此真如之體亦可遣耶。答。此真如之體真實無
妄。則無可遣。以可遣者妄耳。不可遣者真也。以一
切法悉皆真故。無可遣也。問。若諸妄俱遣。唯立真
如一法耶。答。亦無可立。謂若真外別有一法。則言
可立。以一切法。皆與真如同體。無二無別。又何可
立。以有如是義故。當知一切法不可說不可念。故
名真如。此究竟離相之地也。
問曰。若如是義者。諸眾生等。云何隨順而能得入。答
曰。若知一切法。雖說無有能說可說。雖念亦無能念
可念。是名隨順。若離於念。名為得入。
此問明隨順得入。以明觀智境也。問曰。言真如之
體。既言思路絕。舉心即錯。動念即乖。則諸眾生等。
云何隨順而得悟入。答曰。若知一切法雖說無有
可說。雖念無有可念。此是方便隨順。若離於念。名
為得入。以離念境界。唯證相應。故云得入。
<pb n="405"/>
上明離言以明觀智境。
下依言辯德以明生信境。
復次真如者。依言說分別有二種義。一者如實空。以
能究竟顯實故。二者如實不空。以有自體。具足無漏
性功德故。
此依言辯德。以釋立義分中是心真如相也。前顯
離言但示其體。故云即一法界體平等無二。今則
依言辯相。故云有二種義。義即相也。以即體之相
故。但標真如。謂顯體有空不空二義也。如實空者。
謂真如實體之中。空無妄染。以妄空故。實體自顯。
故云究竟顯實。如實不空言有自體者。以異妄無
體。謂自體不空。非斷滅也。言具足無漏性功德者。
以異恒沙有漏煩惱。故云具足等。言如實體中。雖
空無妄染。而能具足無漏性功德故。佛性論云。由
客塵空故。與法界相離。無上法不空。與法界相隨。
是則妄染雖空。而德相不空也。
所言空者。從本已來。一切染法不相應故。謂離一切
法差別之相。以無虗妄心念故。
此略釋空義也。謂真如實體。但依妄染本無。故說
體空。若離妄染。則無空可說。謂此真體從來與一
切染法不相應故。謂離一切妄法差別之相。則絕
境。以無虗妄心念。則絕心。心境皆絕。故言如實空
耳。
當知真如自性。非有相。非無相。非非有相。非非無相。
非有無俱相。非一相。非異相。非非一相。非非異相。非
一異俱相。
此廣釋空義。以顯真如實體。本離四句絕百非也。
然有無四句。乃內教學佛法不得意者所計也。一
異等四句。乃外道謬計也。謂真如之體。即般若真
空。若不得般若義。則妄起四計。是為四謗。今顯四
句既離。百非自遣。般若實體。平等現前。故總云非。
楞伽百八俱非。總不出此二四句計。
乃至總說。依一切眾生以有妄心。念念分別。皆不相
應。故說為空。若離妄心。實無可空故。
此結顯空義也。謂真如實體。非思量分別之境。故
眾生種種妄想分別。皆與此體總不相應。以為遣
彼妄念。故說體空。若離妄心。則空亦不立矣。又何
有空之一字可說也。此則妄念既離。真亦不立。所
謂究竟顯實也。
所言不空者。已顯法體空無妄故。即是真心。常恒不
變。淨法滿足。則名不空。亦無有相可取。以離念境界。
唯證相應故。
此明不空義也。謂此不空更非別法。即前已顯法
體空無妄染。即是真心常恒不變之實體。而此體
中本有恒沙淨德。向被妄染遮障不顯。今妄染既
離。則本有淨法滿足。以此義故。名為不空。不是別
有實法可取也。惟此不空之體。非妄念分別可到。
乃是離念境界。唯證相應。故永嘉云唯證乃知難
可測也。
上釋心真如門竟。下釋心生滅門有二大科。
初釋生滅心法。二辯所示之義。
初中又二。初染淨生滅。
二染淨相資。且初。
心生滅者。依如來藏。故有生滅心。所謂不生不滅與
生滅和合。非一非異。名為阿黎耶識。
此釋立義分中是心生滅因緣相。先明生滅心以
顯一心之源也。言依如來藏者。即所立一心真如。
乃一法界大總相法門體也。以此心體本來無染。
故云自性清淨。寂滅湛然。故云不生。常住不動。故
云不滅。不妄不變。故名真如。一切如來恒沙淨德
性自具足。故名如來藏。以此藏性本無迷悟。了無
聖凡。而為十法界一切聖凡因果所依。故云一法
界大總相法門體。故論立此為一心真源。楞伽云。
<pb n="406"/>
如來藏為生死因。若生若滅。故今在生滅門中。要
顯此心為迷悟依。故云依如來藏有生滅心。譬如
波濤依海水而有也。若據此一心真如。則了絕聖
凡。故云三界唯心。則心外無一法可得。今顯聖凡
迷悟因果。皆生滅門收。所謂不了一法界義故。不
覺動念而有無明。迷此真心變為藏識。故經云識
藏如來藏。故云不生不滅與生滅和合。非一非異。
名為阿黎耶識。經喻如波濤依水。正顯萬法唯識
也。故論立此識為生法之本。故下三細六麤五意
六染。皆依識變。即返妄歸真。亦依此識斷證。故楞
伽約真如門。則一切皆非。不容有說。而可說者。葢
約生滅門耳。此一論之宗依。學者須先識其源頭。
故槩示於此。
此識有二種義。能攝一切法。生一切法。云何為二。一
者覺義。二者不覺義。
此依真妄和合。釋此識有二種義。以顯迷悟因依
也。二義者。即覺不覺二義也。經云如來藏轉三十
二相入一切眾生身中。以此識稱心意意識。故名
眾生。謂此識本如來藏所成。而為眾生本有之佛
性。故云覺義。今被無明障蔽而不知。故云不覺義。
能攝能生者。謂聖凡依正因果。依此一心建立。含
攝無遺。故云攝一切法。今以隨無明流。而生三細
六麤一切世間之染法。依始覺返流。則生出世四
聖之淨法。是則染淨因果。皆從真妄熏變。皆此識
之力用。故云能攝能生。
所言覺義者。謂心體離念。離念相者。等虗空界無所
不徧。法界一相。即是如來平等法身。依此法身說名
本覺。
此顯眾生本有不迷之佛性也。所言眾生佛性者。
乃如來藏。實諸佛之法身。今雖流轉五道而為眾
生。而本體湛然常住。不動周圓。未曾欠缺。但因眾
生一念無明妄心遮障而不顯現。故日用而不自
知。以眾生從來不曾離念故。若能離念。則本體廓
然。如太虗空。無所不徧。則一切妄念差別境界。融
成一味真心。唯法界一相。更無對待。惟此即是如
來平等法身。乃眾生之本有。故依此法身說名本
覺。大經云我於一切眾生身中成等正覺。葢依此
平等法身。故說眾生舊來成佛。依此義也。
何以故。本覺義者。對始覺說。以始覺者即同本覺。始
覺義者。依本覺故而有不覺。依不覺故說有始覺。又
以覺心源故。名究竟覺。不覺心源故。非究竟覺。
此覈本覺得名。以顯始覺為返流還淨之智也。由
前明妄依真起。故說依黎耶有覺不覺。此迷妄之
通相也。今就一覺而分本始二義。葢別顯從迷返
悟。要依始覺之智為張本也。然此覺性。若約不迷。
但直名覺。今因在迷中。一向不覺。特因始覺而顯。
然非新生。乃是眾生之本有。故云本覺。今日方覺。
故云對始覺而說也。且此始覺亦不從外來。特由
本覺內熏之力而發。更無二體。故云即同本覺。是
則始本不二。元一覺也。又今言始覺義者。亦非創
起。葢依迷本覺之無明心中而發。一向不覺。今始
覺之者。要顯實由本覺內熏之功。故云依本覺等。
譬如醒人而有睡夢。從夢覺者。即本醒人。非他人
也。原此覺性元無二義。今就三細六麤迷源既遠。
若返流還淨。要始覺有功。本覺乃顯。然依四相。始
覺滅相。漸漸覺至生相。生相既破。歸一心源。法身
全顯。名究竟覺。其在中路。未至心源。皆非究竟也。
故下約四相以明始覺之漸。
此義云何。如凡夫人。覺知前念起惡故。能止後念令
其不起。雖復名覺。即是不覺故。
此徵釋上究竟不究竟義。以明始覺漸次也。若約
返流寄位。當依三細六麤。此中正說一心生滅。尚
未發明麤細之相。今因說始覺故。姑就始終生住
<pb n="407"/>
異滅四相。以明從凡至聖。以顯返流漸漸至究竟
覺。假此以顯始覺之相也。如凡夫人下。謂從觀行
位。先覺滅相也。言覺滅相者。謂眾生造業之心。念
念生滅。未曾暫止。今覺此一念滅處。正是引起後
念造業之心令生也。故覺了前念起惡之心滅時。
即就滅處止其後念之惡更不容起。故念念滅時。
念念止之。止之既久。則令惡念不生。此所謂止惡
防非。故雖覺惡念不容其起。但在生滅心中遏捺。
未見不生滅性。故云雖覺即是不覺。若約後六麤。
當覺起業相。
如二乘觀智。初發意菩薩等。覺於念異。念無異相。以
捨麤分別執著相故。名相似覺。
此明覺異相。當三賢位也。言如二乘觀智者。謂二
乘人。作生空觀。破分別我執。初發意菩薩。即依彼
生空作法空觀。破分別法執。從信入住。至十向滿
心。漸斷分別二障。名相似覺。為覺異相。言異相者。
謂我法差別對待不忘。漸漸覺破執取之念。了不
可得。故云念無異相。約六麤。當破執取計名字。故
云捨麤分別執著故。以未見真如。但比觀而知。故
云相似。
如法身菩薩等。覺於念住。念無住相。以離分別麤念
相故。名隨分覺。
此明覺住相。當地上菩薩也。言法身者。謂地上菩
薩。依真如法為自體。故名法身。言住相者。謂分別
境界。能所對待。念念未忘。心有所著。故云住相。今
地上菩薩。入真如觀。觀察自心念念分別。住無住
相。則能離分別麤念。此約六麤三細。當覺智相相
續。及能見能現。四種住相。此四名為俱生我法二
執。分破分證。故名隨分覺。此上三相。皆非究竟。以
未至心源故。
如菩薩地盡。滿足方便。一念相應。覺心初起。心無初
相。以遠離微細念故。得見心性。心即常住。名究竟覺。
此明覺生相也。謂十地菩薩。真窮惑盡。悉皆究竟。
故云滿足方便。言方便者。乃觀行修斷之法也。以
此菩薩研真斷惑至此。以一念觀心。與無念相應。
從此更無可斷矣。此總顯究竟覺心。下明究竟之
所以。言相應者。但覺一念無明動心初起之時。自
心體中了無初起之相。本自寂滅無生。故云心無
初相。是則無念真心。遠離最初微細動念。故得見
心性。既無生相變異。唯一心源。故云心即常住。至
此始本合一。名究竟覺也。
是故脩多羅說。若有眾生能觀無念者。則為向佛智
故。
此證明無念為成佛之捷要也。意謂不但菩薩修
斷。以至無念。名為究竟。即凡諸眾生。二六時中。苟
能觀察無念者。則念念向佛智矣。成佛之要。無踰
此者。故特揭示於此。
又心起者。無有初相可知。而言知初相者。即謂無念。
是故一切眾生。不名為覺。以從本來念念相續。未曾
離念。故說無始無明。
此重顯無念。以釋心有初相之疑也。恐惑者聞覺
心初起之說。將謂有初相可知。故此釋云。又心起
者。無有初相可知。今言知初相者。葢知最初本無
念也。以此無念為究竟覺。則知一切眾生皆不名
覺。以從來未曾離念。以有此念。故說無始無明。由
是觀之。一切眾生無邊生死。但依一念而繫之也。
若得無念者。則知心相生住異滅。以無念等故。而實
無有始覺之異。以四相俱時而有。皆無自立。本來平
等。同一覺故。
此明究竟一心真源也。良以真源湛寂。本無生滅。
然此生滅。但因妄念而有。今若得無念。則知四相
同時。寂滅平等。唯一真心。更無先後。是則真覺圓
明。本來不迷。又何有覺。以寂滅心中。四相同時。其
<pb n="408"/>
體本空。故皆無自立。以當體無生。故云平等同一
真覺。此言既無四相可覺。又何有始覺之異耶。此
實究竟一心之旨也。
上明始覺。下明本覺義有二。
初明隨緣本覺。二明性淨本覺。且初。
復次本覺隨染分別。生二種相。與彼本覺不相捨離。
云何為二。一者智淨相。二者不思議業相。
此承上始覺有功本覺乃顯。故此明本覺出纏還
淨有二種相也。言生二種者。以前云黎耶生一切
法。以本覺內熏。起始覺之智。轉染令淨。顯此二種。
故云生。用不離體。故云不相捨離。言智淨相者。由
始覺智除染還淨。此出纏本覺也。不思議業相者。
謂本覺轉染還淨。自然而有不思議用也。
此標名。下釋相。
智淨相者。謂依法力熏習。如實修行。滿足方便故。破
和合識相。滅相續心相。顯現法身。智湻淨故。
此明本覺出纏智淨相也。依法力者。謂由真如。內
熏之力。及所流教法外熏之力。發起信解。依教熏
修。故云法力熏習。此地前三賢比觀相似行也。以
修習力。得見真如。稱真實而修。故云如實修行。此
登地修真如三昧也。滿足方便者。以至八地深證
真如。破和合識內根本無明。滅三細相續微細生
相。顯現法身。染緣脫盡。覺體湻淨。此全仗始覺之
功也。
此義云何。以一切心識之相。皆是無明。無明之相。不
離覺性。非可壞。非不可壞。如大海水。因風波動。水相
風相不相捨離。而水非動性。若風止滅。動相則滅。濕
性不壞故。如是眾生自性清淨心。因無明風動。心與
無明。俱無形相。不相捨離。而心非動性。若無明滅。相
續則滅。智性不壞故。
此明相滅性不壞。以釋上滅相續心之疑也。恐疑
者前云不生不滅與生滅和合成阿黎耶識。此識
生滅。即相續心也。今滅相續心。則連體俱滅。豈不
淪於斷滅耶。故此釋云。生滅者。心之相也。不生滅
者。心之體也。以一切生滅心相。皆是無明。以此無
明依真而起。故云不離覺性。非一非異。故云非可
壞非不可壞。以非一。故可壞。以無明生滅。而覺性
不生滅。然可壞者無明生滅心也。如波因水有。波
可滅而水不可滅。濕性不壞故。以非異。故不可壞。
以無明不離覺性。其體本空。故云俱無形相。無明
實性。即是覺性。是則但了無明體空。則相續心相
自滅。非覺性滅。智性不壞故也。楞伽云。非自真相
識滅。但業相滅。若自真相識滅者。藏識則滅。藏識
若滅者。不異外道斷見論議。故可滅者。乃轉識生
滅心相。非不生滅之心體也。
不思議業相者。以依智淨相。能作一切勝妙境界。所
謂無量功德之相。常無斷絕。隨眾生根自然相應。種
種而現。得利益故。
此明本覺還淨。而有不思議業用也。意謂本覺在
迷。而眾生依之造業。故云業力不可思議。今出纏
還淨。而本有不思議神通妙用。能作勝妙境界無
量功德之相。隨眾生根自然相應而現。令得利益。
此正觀音大士。生滅既滅。寂滅現前。即得上與十
方諸佛同一慈力。下與六道眾生共一悲仰。故能
現三十二應。十四無畏等。一一功德。利益眾生。此
不思議力。性自具足。故云依智淨相也。故唯識若
破七識。則云如來現起他受用。十地菩薩所被機。
諸佛既爾。則眾生有能修得本智。則妙用亦然。此
顯始覺之成功也。
上明隨染本覺竟。下明性淨本覺。
復次覺體相者。有四種大義。與虗空等。猶如淨鏡。
此標性淨覺體。意顯不迷之本覺也。謂即指前覺
體。故云復次。上由始覺所顯智淨相。意顯屬修生。
<pb n="409"/>
此下四種顯屬本有。故云覺體相。以虗空喻其廣
博包含。以淨鏡喻其圓明能現。二喻相成。故雙舉
之。若依法界一心。約海印三昧。則虗空即鏡。以森
羅萬象。皆現於空鏡之中。若海湛空澄。則空鏡之
影像。印於海底。謂之海印。佛心普印法界。故名海
印三昧。此理更著。
云何為四。一者如實空鏡。遠離一切心境界相。無法
可現。非覺照義故。
此明性淨本覺如實體空義也。謂本有真心。乃真
如實體。本自清淨。不屬迷悟。不假修為。廣博包含。
寂滅離相。故云遠離一切心境界相。絕諸對待。唯
一真心。故云無法可現。寂滅湛然。故云非覺照義。
此乃眾生本具法身。不假始覺而有者。
二者因熏習鏡。謂如實不空。一切世間境界悉於中
現。不出不入。不失不壞。常住一心。以一切法即真實
性故。又一切染法所不能染。智體不動。具足無漏熏
眾生故。
此明性淨如實不空義也。此有二義。先明不空。次
明熏習。言不空者。謂此真覺之體。如大圓鏡。一切
世間境界悉於中現。以十法界染淨依正因果。皆
在此一心中分明顯現。此心本無內外。故云不出
不入。緣至即現。故云不失。所現即真。故云不壞。以
離生滅。故云常住一心。此心亦名常住法身。即是
一切諸法真實之性。故在無情。謂之法性。在有情。
謂之佛性。以眾生本具。故作內熏之因也。又一切
下。明熏習義。謂此覺性。雖在眾生無明染汙之中。
其體清淨。故一切染法所不能染。以智體不動故。
以性具恒沙無漏淨德故。能與眾生作內熏之因。
故令眾生覺悟無常。厭生死苦。發心修行。求出離
道。實仗此自體為內熏之因。故云因熏習也。
三者法出離鏡。謂不空法。出煩惱礙智礙。離和合相。
湻淨明故。
此明本有覺性依法出離也。謂眾生覺性。本自具
有智慧德相。但為妄想顛倒而不證得。今由始覺
之功。治障離垢。斷二種礙。破和合識。顯現本有。湻
淨明故。譬如磨鏡。垢淨明現。雖云雖垢。而光明本
有。不是新生。但一向障蔽。今始出離耳。
四者緣熏習鏡。謂依法出離故。徧照眾生之心。令修
善根。隨念示現故。
此明出纏本覺。即能與眾生作外緣熏習也。言法
出離者。即上離障出纏之本覺也。謂此覺體。生佛
等同。向為眾生本有佛性。作內熏之因。今修行者
離障出纏。證得法身。即能徧照眾生之心。而起同
體大悲。現種種身相。調伏眾生。作外熏之緣。以大
圓鏡平等顯現。與眾生心光明互照。以眾生迷而
不覺。覺智圓明。故能徧照也。
上釋覺義。下釋不覺義。
所言不覺義者。謂不如實知真如法一故。不覺心起
而有其念。念無自相。不離本覺。猶如迷人。依方故迷。
若離於方。則無有迷。眾生亦爾。依覺故迷。若離覺性。
則無不覺。以有不覺妄想心故。能知名義。為說真覺。
若離不覺之心。則無真覺自相可說。
此明不覺依覺而有。要顯不覺即覺也。問曰。覺性
湛然。圓明寂照。何以而成不覺耶。答曰。由不稱真
實而知真如法一故。忽然心起而有其念。即此一
念。名為生相無明。由此無明即失本明。故云不覺。
即此一念本無自相。不離本覺之體。是則全真覺
之體而成不覺故。如迷人依方故迷故。眾生依覺
故迷。若離覺性。則無不覺之相矣。問曰。何以知其
不覺即真覺耶。答曰。然不覺者。乃眾生妄想之心
也。眾生雖是妄想一向不覺。若今指示即心是佛。
即能知名義。以能知名識義。便是本有真覺之性。
軌持生解。以此故為說眾生佛性。即是真覺。以此
<pb n="410"/>
不覺。乃是真覺全體而成故。若離不覺之心。則無
真覺自相可說。以此不覺即覺故。眾生但一念迴
光。即同本有。能知無念。便證法身。
上明根本不覺。下明枝末不覺二。
初無明不覺生三細。二境界為緣長六麤。
且初。
復次依不覺故生三種相。與彼不覺相應不離。
此標無明為因生三細也。末不離本。故云相應不
離。
云何為三。一者無明業相。以依不覺故心動。說名為
業。覺即不動。動即有苦。果不離因故。
此標無明業相也。以揀本覺不思議業。故云無明
業相。以依最初一念不覺心動。即此動心。名為業
相。返顯覺即不動。謂覺真如。則無動念。足知不覺
故心動也。動即有苦者。以無邊生死苦果。皆因此
動念而生。故云果不離因故。若離動念。則二死永
亡。故云若觀無念。則為向佛智。
二者能見相。以依動故能見。不動則無見。三者境界
相。以依能見故。境界妄現。離見則無境界。
此標釋轉現二相也。以能見名轉相者。謂真如智
照。本無能所。今既迷智體而轉為妄見。以妄有境
界可見。故名為轉。此見葢依動念而有。以一念動
心失彼精了。便成妄見。返顯不動則無見也。境界
相者。即現相也。以無相真心。因一念妄動。則形所
相而為妄見所見之境界。故云以依能見故境界
妄現。然此境界。即虗空四大之妄相。楞嚴三細云。
因明立所。所既妄立。生汝妄能。則先現後轉。此則
先轉後現。然彼約山河大地生起之相。重在境。此
單約心法生起之相。重在心。其實三細同時。本無
先後也。此三細皆依無明而立。前云若無明滅則
相續心滅。葢相續心依此三細而立也。以不相離。
故滅則同滅。
上明無明不覺生三細。
下明境界為緣生六麤。
以有境界緣故。復生六種相。云何為六。一者智相。依
於境界。心起分別。愛與不愛故。
此標六麤。先明智相也。智即分別心也。謂先所現
境界。不了唯心虗妄。創起慧數分別逆順好醜。愛
與不愛故。
二者相續相。依於智故。生其苦樂。覺心起念。相應不
斷故。
此釋相續相也。謂依所分別逆順二境。可愛則生
樂受。不愛則生苦受。數數起念。相續不斷。起惑潤
業。引持生死。相續不斷。故名相續相。
三者執取相。依於相續。緣念境界。住持苦樂。心起著
故。
此釋執取相也。謂先緣念境界。於苦樂等不了虗
妄。深生取著。故下文云。即此相續識。依諸凡夫取
著轉深。計我我所也。
四者計名字相。依於妄執。分別假名言相故。
此釋計名字相也。謂依先執取虗妄心境。分別假
名言相。云計名字相。上來四相。若配我法二執。前
二法執。後二我執。又惑業苦三。上四皆惑。下二業
苦。
五者起業相。依於名字。尋名取著。造種種業故。
此釋起業相也。謂依前所分別假名言相。尋名取
著。發動身口。造種種業。名起業相。
六者業繫苦相。以依業受報。不自在故。
此釋業繫苦相也。謂先所造善惡等業。受苦樂等
報。輪迴三界。長縛生死。不自在故。名業繫苦。
當知無明能生一切染法。以一切染法。皆是不覺相
故。
此結末歸本。以顯無明為生死染法之因也。然一
<pb n="411"/>
切染法。皆依根本無明而生。根本無明。乃最初動
念也。以眾生從來未曾離念。故云一切染法皆是
不覺之相。意顯若了無念。則一切煩惱頓斷。故此
結指最初一念為生死苦本。欲令行人見苦知因。
要知離念為修行之要也。
上總釋無明為染法因。下雙辯真妄同異。
復次覺與不覺。有二種相。云何為二。一者同相。二者
異相。
此辯真妄同異相也。初云依如來藏有生滅心。不
生不滅與生滅和合。非一非異。名阿黎耶識。今既
明生滅心。要明生滅即不生滅。故此辯同異也。
同相者。譬如種種瓦器。皆同微塵性相。如是無漏無
明。種種業幻。皆同真如性相。
此喻顯生滅即不生滅也。依微塵而有瓦器。喻顯
染淨生滅。皆依真如也。無漏。本覺淨法。無明。染因。
此二乃是真如隨緣相因。故同一真如之性也。種
種業幻。謂本覺有不思議業。能作一切勝妙境界。
無明業力。能生三細六麤。作一切生死苦樂等事。
此真妄二法。皆是幻有。所謂生死涅槃。皆如幻夢。
故云皆同真如性相。故染淨二法。皆真如相用也。
是故脩多羅中。依於此義。說一切眾生。本來常住。入
於涅槃。菩提之法。非可修相。非可作相。畢竟無得。亦
無色相可見。而有見色相者。唯是隨染業幻所作。非
是智色不空之性。以智相無可見故。
此引經證成同相義也。謂覺與不覺皆即真如。故
眾生本來常住入於涅槃。故淨名云。一切眾生即
涅槃相。不復更滅。謂本始二覺皆即真如。故諸佛
菩提非可修相。畢竟無得。前約不覺即如。故眾生
舊來入涅槃。次約覺智即真。故諸佛菩提無新得
也。問曰。眾生既本是佛。何故不見報化之色相耶。
答曰。但約真如性德而言。以真如法體本無色相
可見故也。又問言。真如法性非色相者。何故諸佛
證之而有報化種種色相耶。答曰。彼諸佛色相。但
隨眾生染幻心中變現。亦非本覺不空性中而有
也。以本覺智非可見相故。
異相者。如種種瓦器。各各不同。如是無漏無明。隨染
幻差別。性染幻差別故。
此喻明即同而異也。言種種瓦器雖同微塵。但以
隨造作緣各各不同。如是本覺無明真妄二法。雖
同一真如法性。本無差別。但今隨染幻緣故。種種
差別。真妄皆言隨染差別者。以諸淨功德。皆就染
翻成。故單約染幻。所謂心性有動。則有過恒沙等
妄染之義。心性無動。則有過恒沙等諸淨功德相
義示現。此但就眾生心中轉變。故云隨染幻也。意
謂差別者乃是染幻差別。非真如法性有差別也。
此結歸本無差別義也。
上釋生滅心竟。下釋生滅因緣。
復次生滅因緣者。所謂眾生依心。意。意識轉故。此義
云何。以依阿黎耶識。說有無明。不覺而起。能見。能現。
能取境界。起念相續。故說為意。
此明一心生滅。乃真妄互為因緣。以顯阿黎耶識
生一切法也。而眾生長劫相續生死不斷者。獨意
之一法為過最重。以眾生依心意意識轉故也。依
心者。經云如來藏若生若滅。今識藏即如來藏。故
說依心。然此藏心本無生滅。而生滅相續者乃意。
而起惑造業者意之識也。此句標定。下徵釋云此
義云何。謂如何生滅相續者是意耶。答曰。以依阿
棃耶識說有無明不覺而起。此生滅之源也。依心
等者。謂真如一心本無生滅。但以一念妄動。熏彼
心體。迷本圓明。故說無明。此無明依真而起。熏彼
藏心變為藏識。此真如為因。無明為緣。生起賴耶。
當業相也。是則心通真妄。然此無明業相。尚未分
能所。了無對待。故雖生不生。但以無明返熏賴耶。
<pb n="412"/>
則本有智光。變為能見之妄見。令無相真體。變為
所現之妄境。由此見相既分。能所對待。故妄見能
取境界。心境和合。復起念著。相續不斷。故說此相
續者乃意。非心也。此以無明為因。境界為緣。故又
生起六麤之相。所以生死相續長劫而不斷者意
之過也。論顯意為生滅之主。以七八二識通名為
意。故下釋有五種。
此意復有五種名。云何為五。一者名為業識。謂無明
力不覺心動故（此顯最初生相。即名為意）。二者名為轉識。依於動
心能見相故（此顯能轉真智而為妄見者亦意也）。三者名為現識。所謂
能現一切境界。猶如明鏡現於色像。現識亦爾。隨其
五塵。對至即現。無有前後。以一切時任運而起。常在
前故（此顯精明識體。圓現五塵境界。所以任運恒起。持而不失。常在前者。亦意之力。取以為境。此三
細也）。四者名為智識。謂分別染淨法故（此顯八識雖能圓現五塵。但現
而無分別。至分別染淨取捨者。乃意為主也。此六麤之智相也。五者名為相續識。以
念相應不斷故（此正顯念念相續不斷者。指歸於意也。以一念最初無明。雖生三細。心境
尚未和合。故不相應。因智識分別。取以為境。而念念攀緣。生生不斷者。名相續相。皆是意轉。故此三細二麤。皆
名意也）。住持過去無量世等善惡之業。令不失故（上言念念
相續。乃自體相續。今云住持過去等業不失。乃令他生死相續。以此意乃執取善惡染淨等法。以賴耶所藏之
處以為種子。名我愛執藏。故不失壞。以作未來長劫生死之因。亦意之力也）。復能成熟現
在未來苦樂等報。無差違故（此明以前所藏善惡種子為因。能感未來生死
苦樂之果而不差者。亦意之力也）。能令現在已經之事。忽然而念。未
來之事。不覺妄慮（此明眾生日用念念攀緣者蓋由種子習氣內熏。發起現行。念念不
斷。現前起業者。亦意之力也。下結妄源）。是故三界虗偽。唯心所作。離心
則無六塵境界（此結過歸意也。謂如來藏中。本無三界生死虛假之相。故曰唯心。於今現
有三界之相者。乃意依心所作耳。若此妄意一念不生。則無六塵之相。塵相既空。則妄見亦泯。一心圓明。如此
則六塵境界又何從而有耶。蓋顯生死乃意依心所作耳）。
此明生滅因緣最初以真如為因。以一念妄動之
無明為緣。故轉彼真心而為藏識之業相也。既而
妄念返熏業識。而轉成能見能現。此無明不覺生
三細也。見相一立。心境對待。而妄念取為我有。分
別淨穢。執之不捨。種種分別。念念相續。以取長劫
生死者。此以無明為因。境界為緣。生起六麤之相。
總之皆以念念相續而為根本。故此三細二麤通
名為意。故八識論通名思量。是知意乃生滅之本。
故此論云眾生依心意意識轉。此特生滅相續者
乃意轉。至若起惑造業者乃意識。謂是此意所發
之識耳。故下意識別說。顯此意為根也。向云此論
不立七識。今此智相相續為意。即是七識。故云。一
種是思量。七識偏名意。今三細二麤通名意者。正
瑜伽之作意。以念念生滅者乃作意耳。故以此意
為生滅之源。
此義云何（徵問生滅既云是意。如何說依心生滅耶）。以一切法皆從心起。
妄念而生（謂心是法界總相之體。本來不生。了無一法。今現一切法者。皆從妄念作意而生。非
心生也）。一切分別。即分別自心（諸法唯心所現。以無明不了。妄生分別。其實所
分別者皆自心耳。以心外無法故）。心不見心。無相可得（以所分別者皆妄相耳。真
心無相。豈可得分別耶）。當知世間一切境界。皆依眾生無明妄
心而得住持（若了真心無相。則三界頓空。當知現有三界之相者。特依妄心而得住持耳）。
是故一切法如鏡中像。無體可得。唯心虗妄（三界妄相。乃業
幻所作。本來不實。如鏡現像。但唯眾生妄心分別而有。以心生則種種法生。心
滅則種種法滅故。
從此義云何下。徵明諸法由心生滅。葢歸重一念
為生法之本也。良以真心本無生滅。只因最初一
念無明妄動。遂轉廣大無相真心。而為三界之妄
法。是則諸法皆從心起。由妄念而生也。推一念元
無自體。依真而立。則妄本即真。故諸法唯心。而妄
分別者皆自心也。所謂自心取自心。非幻成幻法。
但眾生不了心本無相。故妄境不空。故知眾生妄
法。皆依妄心住持。於真心中了不可得。以一念之
迷。則萬法齊彰。故云心生則種種法生。若了一念
無生。則三界頓空。故云心滅則種種法滅。此論直
指一心。但了一念無生。則頓發佛地。所謂若能觀
無念者。則為向佛智矣。悲夫。眾生從本已來。念念
<pb n="413"/>
相續。未曾離念。故生死不斷耳。
上明相續意。下明意識。
復次言意識者。即此相續識。依諸凡夫取著轉深。計
我我所。種種妄執。隨事攀緣。分別六塵。名為意識。亦
名分離識。又復說名分別事識。此識依見愛煩惱增
長義故。
此明意識即前相續識。但依凡夫取著外境。執為
我我所。攀緣六塵。為我受用。故名意之識。葢以相
續為根。故深執著我愛起惑造業者乃意識耳。此
六麤之執取計名字二麤相也。以此識外依五根
分別取境。故名分離識。又通緣內外根境種種事
相。故又名分別事識。此識依見愛等者。葢五住地
無明。顯前五意。總依無明住地。此意識見愛等四
住地煩惱。將以起惑造業也。
上明一心生滅因緣乃順無明流生起生死染
法。下明依一心生滅因緣即染還淨以明
頓漸不同。
依無明熏習所起識者。非凡夫能知。亦非二乘智慧
所覺。謂依菩薩從初正信發心觀察。若證法身。得少
分知。乃至菩薩究竟地。不能盡知。唯佛窮了。
此略明還淨。以顯緣起甚深也。謂此根本無明。業
識甚深。最極微細。今欲返妄歸真。直須破此無明
根本業識。方證一心之源。乃為究竟。良由此識甚
深。施功不易。以非凡夫所知境界。亦非二乘智慧
所覺。以二乘不知有此識故。即菩薩修行。從初正
信發心觀察。歷過三賢。但以比觀。故少分知。乃至
登地法身大士。但覺住相。以極十地究竟。亦不能
盡知。皆屬分知。唯佛能了。故知此識甚深。豈易破
哉。此言頓悟之難也。悲夫。今之參禪之士。此識行
相尚且不知。即以悟道自負。豈非增上慢者哉。
下釋難知所以。
何以故。是心從本已來。自性清淨而有無明。為無明
所染。有其染心（此明本不染而染。故難可了知）。雖有染心。而常恒不
變（此染而不染。難可了知）。是故此義唯佛能知。所謂心性常無
念故。名為不變。以不達一法界故。心不相應。忽然念
起。名為無明。
此徵明甚深難知之所以也。問。何故以識唯佛能
知耶。答曰。以清淨心中。本來無染。因無明故。有其
染心。此不染而染。難可了知也。雖有染心。而心體
清淨。常恒不變。此染而不變。故難可了知也。以此
甚深微細。故非三賢十聖可及。唯佛能了耳。問曰。
既云有染。何以說常恒不變耶。答曰。以眾生妄想
念念攀緣。而此心體恒常。本自無念。即念處無念。
故說不變。此所以難可了知也。問曰。既云是心從
本已來自性清淨。因何而有無明耶。答曰。以不達
一法界故。心體自不相應。忽然起念。名為無明。即
此忽然起處。最極微細。不可思議。所謂不思議熏
故。難可了知。以從中起故。唯佛能知。所以非菩薩
所知也。
上略明還淨因緣。
下詳示約位斷惑廣明還淨因緣。
染心者有六種。云何為六。一者執相應染（此六麤執取計名字
二相）。依二乘解脫。及信相應地遠離故（此當第六意識見思二惑。故二
乘及十信能離）。二者不斷相應染（此相續相）。依信相應地修學方
便（從十信至十向）漸漸能捨。得淨心地究竟離故（從三賢至初地）。三
者分別智相應染（此智相）。依具戒地（二地）漸離。乃至無相
方便地究竟離故（從二地至七地能離）。四者現色不相應染（三細
現相）。依色自在地（八地）能離故。五者能見心不相應染（見相）。
依心自在地（九地）能離故。六者根本業不相應染（無明業相）。
依菩薩盡地。得入如來地能離故。不了一法界義者。
從信相應地觀察學斷。入淨心地隨分得離。乃至如
來地能究竟離故。
此詳約位以辯離惑漸次淺深。廣明還淨因緣也。
<pb n="414"/>
由前略示還淨。頓破最初根本無明。非三賢十聖
所能。唯佛能了。故此詳示依位漸離之次第也。言
信相應地者。乃從信入住。入生空觀。單破見思。即
見愛煩惱。此地雖發心志斷無明。其力未充。麤垢
先落。止能斷見思耳。執相應染。乃六麤執取計名
字相。為見愛煩惱。屬第六識。正二乘所斷。不斷相
應染。乃相續相。天台以此名界內外塵沙惑。三賢
斷此。乃登初地。故從初住至初地能離。以捨分別
二障故。分別智相應染。乃六麤之細分。即智相。屬
俱生我執。然地上雖志破無明。以從初至七。有相
觀多。但能破俱生我執耳。現色不相應染。乃現識。
此在八地。已證平等真如。得色自在。故能離之。能
見不相應染。乃轉識。為見相。九地得心自在。故能
離之。根本業不相應染。乃業識。即業相。此依十地
滿心。至等覺金剛道後。斷此即入如來果海。此上
離染還淨之漸次也。上云為無明所染。有其染心。
是則六染皆依無明為根。六染乃無明差別之相
耳。今染心既滅。則無明亦隨滅。今云不達一法界
義等者。正指忽然起念之無明。亦從信相應地觀
察云云。乃至如來地究竟離也。實教斷無明約四
十二分。初發信心志斷無明。義見於此。然生滅因
緣。義該染淨生滅。此還淨因緣也。
言相應義者。謂心念法異。依染淨差別。而知相緣相
同故。不相應義者。即心不覺。常無別異。不同知相緣
相故。
釋上六染相應不相應所緣同異也。前三染言相
應者。謂心王心所各別。故云心念法異。緣所緣之
境染淨不同。若心王緣染淨。而心所亦隨同之。故
云知相緣相同故。名相應也。不相應者。乃即心不
覺。未分王所。不與外境相應。故常無別異。故云不
相應也。此中約無明熏真心成業識。生起三細。為
即心不覺。未分王所。故云不相應耳。
又染心義者。名為煩惱礙。能障真如根本智故。無明
義者。名為智礙。能障世間自然業智故。
此明染心依無明而有。其體雖同。而為礙不同也。
以染心喧動。為煩惱礙。故障根本智。染相差別。故
障真如平等。無明昏迷。故障世間自然業智。此如
量智也。此出體。下徵其相。
此義云何。
問意云。無明細。應障理智。染心麤。應障量智。何以
不然。下釋所以。
以依染心。能見能現。妄取境界。違平等性故。
此釋煩惱障理之所以也。能見能現。三不相應染
也。妄取境界。三相應染也。謂真如平等本智。無能
所相。今染心妄取境界。能所對待。覿體相違。故障
理智也。
以一切法常靜。無有起相。無明不覺。妄與法違。故不
能得隨順世間一切境界種種知故。
此釋無明礙障量智也。以世間諸法常寂滅相。無
有起動。此唯量智能知。今無明昏迷。妄有生滅。不
了諸法寂靜。妄與法乖。故正障量智。使之不能隨
順世間種種知也。
上釋生滅因緣。下釋生滅相。
復次生滅相者有二種。云何為二。一者麤。與心相應
故。二者細。與心不相應故。又麤中之麤。凡夫境界。麤
中之細。及細中之麤。菩薩境界。細中之細。是佛境界。
此二種生滅。依於無明熏習而有。所謂依因依緣。依
因者不覺義故。依緣者妄作境界義故。若因滅則緣
滅。因滅故不相應心滅。緣滅故相應心滅。
此釋立義分中是心生滅相也。謂心本無相。因生
滅麤細無明惑染以顯其相。言相應者。乃分別執
計三麤。則有外境與心相應。又王所相應。不相應
者。心境未分故。無可相應。此辯麤細之相也。下約
<pb n="415"/>
人以明。謂執計二染乃麤中之麤。是三賢所覺。分
別相續乃麤中之細。及轉現二染乃細中之麤。是
地上菩薩所覺。若無明業相乃細中之細。唯佛能
了。此離染之大段也。言二種生滅依無明而有者。
顯此染心依因緣而生。亦依因緣而滅也。初因無
明不覺生三細。境界為緣長六麤。今因滅則緣亦
滅矣。故因滅則三細滅。緣滅則六麤滅。此相依自
然之勢也。
問曰。若心滅者。云何相續。若相續者。云何說究竟滅。
答曰。所言滅者。唯心相滅。非心體滅。
此問答以明妄相滅而心體不滅也。葢問者以妄
心為體。故疑相滅而心亦滅耳。言若心滅者云何
相續。此疑相應心若滅。則不相應染云何相續。若
不相應心體不滅。則無明細染亦相續不滅。云何
說究竟滅耶。意謂無明依心而有。故疑心不滅。而
無明相續亦不滅也。答意但滅妄染心相。不滅心
體。若心體俱滅。則墮斷滅。誰證佛果耶。
下以喻明相滅性不滅。
如風依水而有動相。若水滅者。則風相斷絕。無所依
止。以水不滅。風相相續。唯風滅故。動相隨滅。非是水
滅。無明亦爾。依心體而動。若心體滅者。則眾生斷絕。
無所依止。以體不滅。心得相續。唯癡滅故。心相隨滅。
非心智滅。
此喻明妄滅而心不滅也。水喻真心。風喻無明。動
相喻波浪生滅相。法喻中。水滅則風相斷絕無所
依止者。顯波有麤細。因風有大小。謂大風滅則巨
浪滅。不無小風微波。正喻麤染雖滅。而細染尚續。
如止巨浪而微波尚存。其義自含兩重耳。法合中。
若心體滅者。則眾生斷絕。無所依止。前云眾生依
心意意識轉。故言心體若滅。則眾生斷絕。無所依
止也。義顯二種生住滅中。相生住滅雖滅。而流注
生住尚在故。十地菩薩依止異熟而入佛果故。以
此流注為依止故。宗門名真常流注者此耳。
上生滅因緣相中有二大科。初染淨生滅。次染
淨相資。前染淨生滅已竟。下明染淨相資。

大乘起信論直解卷上

<sarticle>大乘起信論直解卷下</sarticle>

釋染淨相資。
復次有四種法熏習義故。染法淨法起不斷絕。云何
為四。一者淨法。名為真如。二者一切染因。名為無明。
三者妄心。名為業識。四者妄境界。所謂六塵。
上標四種名。下顯熏習義。
熏習義者。如世間衣服實無於香。若人以香而熏習
故。則有香氣。此亦如是。真如淨法實無於染。但以無
明而熏習故。則有染相。無明染法實無淨業。但以真
如而熏習故。則有淨用。
上顯染淨生滅生一切法。此明染淨相熏。以顯一
切淨法起不斷絕也。前云阿黎耶識能攝一切法
生一切法。上文但顯染淨生滅之相。乃一往所示。
未明聖凡因果相續不斷之義。故此特云真妄互
相熏習。以致因果相續長劫不斷也。先列真妄心
境四名。次喻明熏義。法合真妄互為因緣。經云如
來藏為惡習所熏故。真如為因。被無明緣所熏故。
變成阿賴耶識中見相心境。又黎耶為因。境界為
緣。返熏心體。成六塵染相。由此故有生死流轉不
斷。若以真如熏無明。滅諸染因。則有淨用。成四十
二位進修。以取菩提涅槃常住之果。此不思議熏
變之力大矣哉。故此特示之。下先明染熏。以在生
滅門中。故先明無明熏真如。
云何熏習起染法不斷。
<pb n="416"/>
此徵明。熏習約有二義。一習熏。二資熏。謂根本無
明熏真如。為習熏。業識返熏無明。增其不了。為資
熏。又現行心境。及諸惑相資。亦名資熏。
所謂以依真如法故。有於無明（此言無明依真而起）。以有無明
染法因故。即熏習真如（是以真如為因。無明為緣。故即返熏真如）。以熏習
故。則有妄心。以有妄心。即熏習無明（此無明熏真如變為阿賴耶識。
有於無明。故今顯無明有力。熏真如成業識。故此無明即依業識。故此業識。即熏習無明。增其不了。故云）。不
了真如法故。不覺念起（真如本自無念。以無明又熏習真如。增其不了。故不覺起
念。此當轉相）。現妄境界（此當現相）。以有妄境界染法緣故。即熏
習妄心（初以熏真如成業識。即以業識返熏無明。令其增長。是則無明業識。和合為一。故此為因。
起轉現二相。故有境界。即此境界返熏業識。生起六麤。故云境界為緣長六麤也）。令其念著
（此智等四麤）。造種種業。受於一切身心等苦（此後二麤也）。
此通顯無明為緣。熏習真如。變起三細六麤生死
染法不斷也。言無明者。即不了真如法一故。忽然
念起。故名無明。經云。此無明者。非實有體。依真而
起。即此一念熏習之力。障蔽本明故。失彼真明。故
變真如而為業識。故云妄心。此起處難知。最極微
細。故唯佛能了。大槩以一念而為生因也。真如被
熏。既變為業識。則此無明一念。即為依止。而業識
返熏無明。增其不了。故成轉現。而三細炳然。心境
因斯而立矣。故云不覺念起現妄境界也。即以境
界資熏心海。起前七波浪而成六麤。以至造業受
苦。故生死不斷。實由於此耳。六麤。初二為念。次二
為著。上總明由無明熏真如。變起三細六麤。下別
明由一境界資熏妄心。成六麤相。故生死不斷。
此妄境界熏習義則有二種。云何為二。一者增長念
熏習。二者增長取熏習。
上明無明熏業識故現境界。此即以境界資熏業
識。令其增長六麤中前四相也。一增長念者。即業
識無明。今以境界資熏之力。增長意識中智相相
續。法執分別念也。二增長取者。即增長事識中執
取計名字相。人我見愛煩惱也。
妄心熏習義有二種。云何為二。一者業識根本熏習。
能受阿羅漢辟支佛一切菩薩生死苦故（此變易生死之苦）
二者增長分別事識熏習。能受凡夫業繫苦故（此分段生
死之苦）。
此明妄心資熏無明。致二種生死之苦也。一者業
識資熏根本無明。不能離念。所執法相不忘。故令
三乘人受變易生死之苦。二者由增長分別事識
資熏見愛無明。不了境界不實。則分別執取。起惑
造業。故令凡夫受分段麤生死苦。
無明熏習義有二種。云何為二。一者根本熏習。以能
成就業識義故。二者所起見愛熏習。以能成就分別
事識義故。
前無明熏真如。故有妄心等。乃約無明依真而起。
以成三細六麤總相而言。此無明熏習真如成業
識。蓋約所成差別也。以此業識該五意故。謂根本
無明熏真如成五意。所起見愛。乃枝末無明熏妄
心。成分別事識。以前云境界熏妄心。成六麤中念
著。此說無明熏真如。故不同耳。
前染熏。下淨熏。
云何熏習起淨法不斷。所謂以有真如法故。能熏習
無明。以熏習因緣力故。則令妄心厭生死苦。樂求涅
槃。以此妄心有厭求因緣故。即熏習真如。
此明真如內熏無明。發心修行。令成淨業。此本熏
也。即此淨因反熏真如。增其勢力。此新熏也。
自信己性（當十解）。知心妄動。無前境界（當十解）。修遠離法
（當行向）。以如實知無前境界故（當初地）。種種方便（二地至九地）。
起隨順行。不取不念。乃至久遠（當十地）。熏習力故（上明返流
因行次第）。無明則滅（下明果斷次第）。以無明滅故。心無有起（滅前三染）。
以無起故。境界隨滅（滅後三染）。以因緣具滅故。心相皆盡。
名得涅槃。成自然業。
此明淨熏因果斷滅次第也。因行中知心妄動。解
<pb n="417"/>
也。修遠離。行也。依解成行。修唯識尋伺等比觀如
實知。則登地。見如實理種種者。十地位中廣修萬
行。不取者所取無相。不念者能念不生。久遠者謂
經三祇熏修也。果中根本無明。即業轉二識。故云
心無有起。以無此二染為能熏故。境界隨滅。因即
無明。緣即妄界。心相即六染。以無明滅。則前三不
相應染盡。境界滅。則後三相應染盡。一切心相不
出六染。故云皆盡。翻前妄心妄境。故得涅槃。以六
染皆煩惱礙故。翻前無明。成自然業。以無明為智
礙故。
上通明還淨因果。下別明觀行之人。
妄心熏習義有二種。云何為二。一者分別事識熏習。
依諸凡夫二乘人等。厭生死苦。隨力所能。以漸趨向
無上道故。二者意熏習。謂諸菩薩發心勇猛。速趣涅
槃故。
此別釋真如所熏妄心。麤細還淨。約人以彰頓漸
也。問曰。妄心熏習應成染法。何以云成返流淨行。
且論標妄心熏習。而釋云真熏者何耶。答曰。此意
最微。古今解者。但約觀行。至於妄心熏習之意。竟
未發明。故未見作者之妙耳。以此章明標真如熏
習。而此云妄心者。以前云以有真如法故。能熏習
無明。則令妄心厭生死苦。樂求涅槃。但明內以真
如為因。乃本熏也。次云妄心有厭求因緣故。即熏
習真如。乃新熏也。即是觀行。以前云真如所熏妄
心。通該五意。自有淺深。上但通說始終因果。然尚
未及分別頓漸。今以受熏之妄心返熏真如。則此
能熏妄心。自有麤細二義。以明頓漸差別。若因受
熏之事識發心者。故成二乘之機。若因受熏五意
發心者。則成三賢十聖之機。然標妄心。乃已受真
如所熏之妄心。今起觀行。返熏真如。殆非無明所
熏之妄心也。微哉。
上明妄心熏真如麤細不同。
下明真如熏無明體用不同。
真如熏習義有二種。云何為二。一者自體相熏習。二
者用熏習。自體相熏習者。從無始世來。具無漏法。備
有不思議業。作境界之性。依此二義恒常熏習。以有
力故。能令眾生厭生死苦。樂求涅槃。自信己身有真
如法。發心修行。
此明真如內外熏習有體用二義也。言體者。即眾
生無始以來所具無漏法性。乃本有之正因佛性。
此本體也。而言相者。此即體之相。乃所具無漏功
德之相。即所謂恒沙稱性功德也。言備有等者。謂
此體相。備有不思議之業用。在外能與一切無情
作境界之性。名為法性。故法法皆真。乃外境也。內
為即體之智。作所觀之境。即地上作有相無相觀。
乃內境也。以具有體相不思議作用恒常熏習之
力。故能令眾生發心。厭生死。樂涅槃。知真本有。不
假外求。故發心修行耳。意謂若不仗此本有真如
之力。則眾生永無發心之時也。
問曰。若如是義者。一切眾生悉有真如。等皆熏習。云
何有信無信。無量前後差別。皆應一時自知有真如
法。勤修方便。等入涅槃。
此設問眾生等具真如。發心修證不等也。然問意
含有兩種差別之不等。一疑謂眾生既同稟真如
一性平等。如何有利鈍邪正信不信等無量差別
之不等耶。二疑謂眾生同仗真如內熏發心。則當
一時同信同修同證涅槃。如何有先後遲速無量
差別之不等耶。以差別居中。義該上下。譯之巧耳。
答曰。真如本一。而有無量無邊無明。從本已來自性
差別。厚薄不同故。過恒河沙等上煩惱。依無明起差
別。我見愛染煩惱。依無明起差別。如是一切煩惱。依
於無明所起。前後無量差別。唯如來能知故。
此答意亦有兩種差別不等。一謂眾生固是同稟
<pb n="418"/>
真如一性。但以根本無明內熏。厚薄不等。故機有
利鈍邪正信不信等之差別也。二謂雖是一等無
明內熏。其所熏成之煩惱。麤細不等。故修證有遲
速之差別耳。恒沙上煩惱。所知障也。細而難斷。故
取證遲。我見愛染。煩惱障也。麤而易斷。故取證速。
是則信與不信利鈍遲速差別。乃無明惑染之過。
非真如之有差別也。
上約無明熏習不一。下約外緣不一。
又諸佛法。有因有緣。因緣具足。乃得成辦。如木中火
性。是火正因。若無人知。不假方便。能自燒木。無有是
處。
此約緣具闕。明不一也。佛性有三。謂正因。緣因。了
因。然真如乃本具。正因佛性也。善知識助發。緣因
也。因緣具足。方得開悟。了因也。如鑽木取火因緣。
木中火。喻正因。人力鑽取。喻緣因。火出燒木。喻斷
證了因。
眾生亦爾。雖有正因熏習之力。若不遇諸佛菩薩善
知識等以之為緣。能自斷煩惱入涅槃者。則無是處。
若雖有外緣之力。而內淨法未有熏習力者。亦不能
究竟厭生死苦。樂求涅槃。
眾生本具佛性。為正因。佛菩薩善知識所說真如。
所流教法。為外緣。得此內外交熏。故斷惑證真則
易。若一有所缺。則不能厭生死苦。樂求涅槃。
若因緣具足者。所謂自有熏習之力。又為諸佛菩薩
等慈悲願護。故能起厭苦之心。信有涅槃。修習善根。
以修善根成熟故。則值諸佛菩薩示教利喜。乃能進
趣向涅槃道。
此明因緣具足故成就道果之易也。謂修行者。內
仗真如勝因熏習之力。外有諸佛菩薩勝緣助發
之力。故令速趣涅槃耳。示教利喜者。謂得開示教
誨。利益歡喜。此助緣之勝也。
上明自性之用。下明真如之用。
用熏習者。即是眾生外緣之力。如是外緣有無量義。
略說二種。云何為二。一者差別緣。二者平等緣。
此二種緣。乃諸佛菩薩已證法身。自然而有不思
議業用。隨眾生心感而應現。以悲願力。作種種身
形事業。成就物機。以為發心求道眾生。作外助緣。
此法身之用。故為真如用也。以眾生所具本覺心
體。即是諸佛平等法身。體同而用亦同故。眾生有
發心之用。故感諸佛成就之用也。言差別平等者。
在能感之機發心不等。故應有差別平等之不一。
謂從事識發心者。則現隨類種種化身。為差別緣。
若從業識發心者。則現報身。而為平等緣。隨其所
感而應現也。
差別緣者。此人依於諸佛菩薩等。從初發意始求道
時。乃至得佛。於中若見若念。或為眷屬父母諸親。或
為給使。或為知友。或為冤家。或起四攝。
此略示差別緣相也。差別雖多。不出慈愛以攝之。
居卑以事之。同類以益之。冤家以折之。四攝以攝
之。五者而已。故若見其身。若念其德。以此五類而
已。
乃至一切所作無量行緣。以起大悲熏習之力。能令
眾生增長善根。若見若聞得利益故。
此顯諸佛菩薩成就眾生作外緣者。無非出於無
作大悲熏習之力。殆非有心而作也。此言化用之
差別。
此緣有二種。一者近緣。速得度故。二者遠緣。久遠得
度故。是近遠二緣。分別復有二種。云何為二。一者增
長行緣。二者受道緣。
此明能化久近差別也。此二種緣。通始終因果。故
云久近。如佛於大通智勝佛時為弟子。下一乘緣
種。今乃成熟。各得授記。此久緣也。如佛住世。靈山
所化之機。見佛新發心者。為近緣。又為將來得度
<pb n="419"/>
因緣。此通約時說。又經云。佛言。我今出世。開示一
切眾生。令未信者信。已信者增長。此增長緣。又云
各得生長。此受道緣也。若約位遠近。若二乘三賢
增長者近。若十地佛果成就者遠。總約機說。可以
意會。
平等緣者。一切諸佛菩薩。皆願度脫一切眾生。自然
熏習。常恒不捨。以同體智力故。隨應見聞而現作業。
所謂眾生依於三昧。乃得平等見諸佛故。
此明平等緣也。謂諸佛菩薩。皆本願度脫一切眾
生。故以同體悲智恒熏不捨。以眾生乃諸佛心內
之眾生。故念念熏習。未曾一念暫捨。故眾生但有
能入三昧者。隨其夙習見聞。即於三昧中現身說
法。令其成就。如普賢之現身。觀音之隨應。皆平等
緣也。
此體用熏習。分別復有二種。云何為二。一者未相應。
謂凡夫二乘初發意菩薩等。以意意識熏習。依信力
故而能修行。未得無分別心。與體相應故。未得自在
業修行。與用相應故。
此合明能熏真如體用平等。而所熏之機有差別
也。以凡夫二乘初發心菩薩。但依意識熏習。發心
者淺。唯依信力修行。未能深入真如三昧。未得無
分別心。與體相應。未得自在智業。與用相應。此差
別在機。
二者已相應。謂法身菩薩。得無分別心。與諸佛智用
相應。唯依法力自然修行。熏習真如。滅無明故。
此合明體用平等也。謂地上菩薩已證真如。得無
分別心。故得與真如體用相應者。以唯依法力任
運進修。是故得與真如體用相應也。以真智照理。
故云法力。任運無功。故云自然。以此智行熏習真
如。故得滅無明惑。而與諸佛體用相應也。以初地
至七地。與體相應。八地已後。與用相應。以二乘三
賢。依六識比觀。故未得相應也。
上明染淨相資中染淨熏習已竟。
下明染淨熏習盡不盡義。
復次染法從無始已來。熏習不斷。乃至得佛後則有
斷。淨法熏習則無有斷。盡於未來。此義云何。以真如
法常熏習故。妄心則滅。法身顯現。起用熏習。故無有
斷。
此總結染淨熏習斷不斷義也。謂染法無始有終。
真如淨法則無始終。以無明染因依真而起。此則
真如乃無始之無始也。及以真如熏習無明斷盡
成佛。此則無明滅盡時。法身顯現。而有不思議大
用。無窮無盡。故染法有盡。而淨法無盡也。
前釋生滅門中是心生滅因緣相已竟。
下釋體相用三大。以初標云。是心生滅因緣相。
能示摩訶衍自體相用故。至此乃釋也。
復次真如自體相者。一切凡夫。聲聞緣覺。菩薩諸佛。
無有增減。非前際生。非後際滅。畢竟常恒。從本已來。
自性滿足一切功德。
此言十法界通以真如為自體相。即所謂一法界
大總相法門體也。由聖凡均稟。不屬迷悟。故無增
減。以本自真常。無生無滅。廣博包含。染淨融通。故
云滿足一切功德。
所謂有大智慧光明義故。
此下言性具功德也。常光朗照。無明惑染。暗不能
昏。故云自體有大智慧光明。即是毗盧遮那法身
真體。
徧照法界義故。
實智照理。理無不徹。權智鑑物。物無不窮。
真實識知義故。
以圓照忘緣。離諸根量。故云真實識知。
自性清淨心義故。
謂如來藏性。永離惑染。故云自性清淨。
<pb n="420"/>
常樂我淨義故。
窮三際而無改。曰常。在眾苦而不干。曰樂。處生死
而莫拘。曰我。歷九相而不染。曰淨。
清涼不變自在義故。
永離熱惱。故曰清涼。四相莫遷。故曰不變。業不能
繫。故曰自在。
具足如是過於恒沙不離不斷不異不思議佛法。乃
至滿足無有所少義故。名為如來藏。亦名如來法身。
恒沙德相。不異真體。故云不離。無始相續。故云不
斷。等同一味。故云不異。以性相融通。一多無礙。理
事交徹。染淨無二。故云不思議。法身本具。唯佛證
窮。故云佛法。以無法不包。無所少欠。故云滿足。以
能含攝無量性德。故云如來藏。亦名如來法身。初
云總相大法門體。故結歸如來藏心也。
問曰。上說真如。其體平等。離一切相。云何復說體有
如是種種功德。
此執體疑相難也。
答曰。雖實有此諸功德義。而無差別之相。等同一味。
唯一真如。此義云何。以無分別。離分別相。是故無二。
此答以即體之相。相不異體。故無分別。如大海水
同一味故。以唯一真故。以差別者。乃分別心也。真
如永離能所分別。故無二耳。
復以何義得說差別。以依業識生滅相示。
既其真如體相不二。以何義故說有如是差別耶。
以依生滅業識。具有恒沙染法。故知轉染反淨。即
有恒沙淨德差別之相也。
此云何示。以一切法。本來唯心。實無於念。而有妄心。
不覺念起。見諸境界。故說無明。心性不起。即是大智
慧光明義故。若心起見。則有不見之相。心性離見。即
是徧照法界義故（以依無明妄心染法反淨。故知真如有大智慧光明義也）。若心
有動。非真識知。無有自性（以動即妄想。妄即非真。妄無自性。動隨染緣。故知不
動。則是真實識知。離染真淨）。非常非樂非我非淨。熱惱衰變。則不
自在（反此染法。即知真如有真常真樂真我真淨義也）。乃至具有過恒沙等
妄染之義。對此義故。心性無動。則有過恒沙等諸淨
功德相義示現。
此云何下。廣顯示義也。謂真如本自不動。無差別
相。何從而知。但對心動。即有如是恒沙妄染之相。
反此不動。則知具有恒沙諸淨功德也。
若心有起。更見前法可念者。則有所少。如是淨法。無
量功德。即是一心。更無所念。是故滿足。名為法身如
來之藏。
此明淨法滿足義也。若心有起。則無明染法未盡。
淨心未圓。則於心外尚有可念者。即是所少。今以
一心圓滿。諸妄盡淨。則無量淨德。即是一心。外無
可念。性自具足。是名法身如來之藏。含攝無量淨
德。以迷為識藏。則含攝無量染法。今返妄還源。故
成無量淨德耳。
上釋相二大竟。下釋用大。
復次真如用者。所謂諸佛如來。本在因地。發大慈悲。
修諸波羅蜜。攝化眾生。立大誓願。盡欲度脫等眾生
界。亦不限劫數。盡於未來。以取一切眾生如己身故。
而亦不取眾生相（此舉本大願也。即廣大心。長時心。舉悲智大方便也。如己身。悲深也。
不取相。智深也。兼上亦不顛倒心也。此以何義。謂如實知一切眾生及
與己身。真如平等。無別異故。
此對果舉因。以明用大之本也。謂諸佛因中。以見
一切眾生與己同一真如法身。愍其沈迷。故起同
體大悲。願度一切。誓盡眾生界。不限劫數。因此修
行六度。以為正行。教化眾生。無有疲厭。此廣大心。
長時心也。所以不退者。以取一切眾生如己身故。
而亦不見有眾生相故也。眾生如己身。悲深。不取
相。智深。此二。不顛倒心也。何以不取眾生相耶。以
如實知眾生與己真如平等。此第一心也。故論云。
廣大第一長。其心不顛倒。此諸佛因心也。
<pb n="421"/>
以有如是大方便智。除滅無明。見本法身。自然而有
不思議業種種之用。即與真如等徧一切處。又亦無
有用相可得。
此明因智滅惑。顯現法身。自然而有不思議用也。
謂此大用。法身本具。但向被無明障蔽不顯。今因
智破惑故乃得顯。而與真如等徧一切處。以真如
離相故。用亦無相可得。
何以故。謂諸佛如來。唯是法身智相之身。第一義諦。
無有世諦境界。離於施作。但隨眾生見聞得益。故說
為用。
此問何故用無用相。既無用相。何能利益眾生耶。
答以諸佛如來。唯是法身智相之身。離於施作。故
無用相。但隨眾生機感。隨其見聞得益。故說為用。
此所謂清淨法身。猶若虗空。應物現形。如水中月。
眾生心水淨。菩提影現中。故云用無用相。返顯若
無機感。則唯是妙理本智。更無世諦生滅等相。
此用有二種。云何為二。一者依分別事識。凡夫二乘
心所見者。名為應身。以不知轉識現故。見從外來。取
色分齊。不能盡知故。
此下就因明果。以顯用相不同也。凡夫二乘不知
唯識。向計外塵。乃六識分別。故見佛身亦從外來。
以不知七識所現細相。故但見應身麤相。即三十
二相應身佛也。所謂變相觀空所見三類分身之
佛也。所以不能見細相者。以不知轉識現故。下報
身。即轉識所現也。所言依識見佛者。以佛真法身。
即眾生本覺真如佛性。今以內熏之因力故。眾生
發心厭苦求佛。以六識受熏。識麤熏淺。故佛相亦
麤耳。故此見佛。約本熏說。非無因而現也。言細相
依轉識現者。意顯無明雖迷真如而成業識。但一
念不覺。尚未離真。以未和合。故未分能所。及至轉
相。則生滅與不生滅和合。即變法身真智而為妄
見。變真理而為妄相。為眾生之始。妄見境界。今返
妄歸真。從麤至細。斷至轉識。則本智現前。法身顯
露。以智照理。則如來藏中自性功德一時顯現。所
見佛身微細妙相。乃知唯心所現。故不從外來。此
葢從本熏業識所現。故云轉識現耳。
二者依於業識。謂諸菩薩從初發意。乃至菩薩究竟
地心所見者。名為報身。
此明依轉識現報身也。此菩薩從十解初心。以本
熏業識。作唯識觀。歷三賢十地。究竟三昧心中。所
見佛身。乃報身細相。實唯心現。不從外來。而言用
者。乃本覺真如自體之用。非外佛現身之用也。有
作佛隨機現者。非此義也。以此中意。正約熏變之
用故（通覈上下文意仍以佛隨機現為是）。
身有無量色。色有無量相。相有無量好。所住依果。亦
有無量。種種莊嚴。隨所示現。即無有邊。不可窮盡。離
分齊相。隨其所應。常能住持。不毀不失。
此舉依正二報。總顯所見細相也。此即華嚴盧舍
那佛。身土自他。無障無礙。等周法界。故離分際。一
真報境。所謂大火所燒。此土安穩。故云不毀不失。
如是功德。皆因諸波羅蜜等無漏行熏。及不思議熏
之所成就。具足無量樂相。故說為報。
此結果由因。釋報身得名也。如是依正二報。皆由
十度行熏。及本覺不思議內熏之功。以結顯因熏
習義也。
又為凡夫所見者。是其麤色。隨於六道。各見不同。種
種異類。非受樂相。故說為應。
此別釋應身非一。蓋隨類所見不同也。以六道見
佛。各隨業感。其相不同。以見同類。故云非受樂相。
復次初發意菩薩等所見者。以深信真如法故。少分
而見。知彼色相莊嚴等事。無來無去。離於分齊。唯依
心現。不離真如。然此菩薩猶自分別。以未入法身位
故。
<pb n="422"/>
此別釋三賢所見。不同地上也。前云依業識。從初
發意至究竟地。乃總說所見。皆報身相。然其中亦
有淺深。不無分滿。故此重明也。此明三賢發心。志
斷無明。深信真如。但依六識分別比觀。但相似覺。
故云少分見。以分別未忘。未證真如。不同地上。故
云未入法身。
若得淨心。所見微妙。其用轉勝。乃至菩薩地盡。見之
究竟。
此明地上所見報身。亦漸漸圓滿至金剛後心。真
窮惑盡。故云見之究竟。
若離業識。則無見相。以諸佛法身。無有彼此色相迭
相見故。
上言依業識見者。乃是報身。猶有所見。以未見法
身故。今明若離業識。則見法身。以法身真體。唯一
真心。絕諸對待。了無色相能所。故云無有彼此迭
相見故。蓋言可見者。雖是細妙。但屬修顯。從迷中
返悟。故未離能所色相。此法身真體。乃一心真源。
不屬迷悟。不借緣生。自此天真。為正因佛性。故結
指為究竟極則。
問曰。若諸佛法身離於色相者。云何能現色相。
此問明法身離相。不礙現相也。
答曰。即此法身是色體故。能現於色。所謂從本已來。
色心不二。以色性即智故。色體無形。說名智身。以智
性即色故。說名法身徧一切處。所現之色。無有分齊。
隨心能示十方世界。無量菩薩。無量報身。無量莊嚴。
各各差別。皆無分齊。而不相妨。此非心識分別能知。
以真如自在用義故。
答意以明法報冥一。色心不二。總顯一真無障礙
法界。以歸究竟一心真源也。法身者。一心之異稱
也。以心為萬化之源。故云法身。是色之體。故能現
色。譬如虗空非色。而能出生色相。故云從本已來
色心不二也。以事攬理成。全空成色。故云色性即
智性故。以色體本空故。說為智身。所謂色即是空
也。以全理成事。故事即理。譬如虗空。徧至一切色
非色處。所謂空即是色也。由理事不二。故色隨空
徧。無有分齊。由無二無分。故身土自他。無障無礙。
故十方世界。無量菩薩之報身。依報莊嚴之國土。
各各差別。皆無分齊。而不相妨。所以華藏海中。帝
網諸剎。重重交羅。由理事無礙。故得事事無礙。此
非心識所知。皆是真如大自在用也。良由體周而
用徧。皆一心真如之用故。論宗一心為一法界大
總相法門體。故解釋正義而結歸於此。所謂無不
從此法界流。無不還歸此法界。故於生滅門中。究
竟顯一心之極則耳。
前顯示正義中大科分二。初顯動靜不一。
從一心真如者起。至此二門分別已竟。
下第二會相入實顯動靜不二。
復次顯示從生滅門即入真如門。
此令觀生本無生。即生滅以入真如門也。
所謂推求五陰。色之與心。六塵境界。畢竟無念。以心
無形相。十方求之終不可得。如人迷故。謂東為西。方
實不轉。眾生亦爾。無明迷故。謂心為念。心實不動。若
能觀察知心無念。即得隨順入真如門故。
此示正觀。為頓悟一心之妙也。謂一真法界。本無
色心。何有五陰之眾生耶。良由最初一念不覺。是
謂無明。以無明力。即變一心而為業識。依業識見
相二分。以為色心和合。故有五陰之眾生。是則眾
生五陰。皆因一念而有也。故今不必計眾生之真
偽。但觀一念起處。本自無念。無念即無生。無生則
眾生本無。又何有色心諸法耶。所以教令直觀無
念。即當下頓入真如門矣。此觀無念一著。乃佛祖
指示修行之的訣。故達磨西來。教二祖將心來與
汝安。二祖云覓心了不可得。六祖云本來無物。以
<pb n="423"/>
下諸祖。無不指示離念境界。故今參禪。不了無念
之旨。更起種種玄妙思量。豈祖師西來意耶。不唯
此論。即一大藏。千七百則。總歸無念一語。無剩法
矣。學者識之。
上顯示正義竟。下對治邪執。
對治邪執者。一切邪執。皆依我見。若離於我。則無邪
執。是我見有二種。云何為二。一者人我見。二者法我
見。
人我見者。計五蘊實有主宰。是佛法內初學大乘
人。迷教妄執。隨言執義者。非是外道等所起也。法
我見者。計五蘊等一切法各有體性。即二乘所起
也。
人我見者。依諸凡夫說有五種。云何為五。
此先明人我見。有二種。一者凡夫執五蘊以為實
我。依之妄起邪執。二者如來藏中有本覺義。執為
能證。故云存我覺我。此是菩薩所執。今云人我見。
乃是凡夫初學佛法。聞前二門分別。不解離言。隨
語起執者。故皆以所聞佛法而言也。
一者聞脩多羅說。如來法身。畢竟寂寞。猶如虗空。以
不知為破著故。即謂虗空是如來性。云何對治。明虗
空相是其妄法。體無不實。以對色故有。是可見相。令
心生滅。以一切色法。本來是心。實無外色。若無色者。
則無虗空之相。所謂一切境界。唯心妄起故有。若心
離於妄動。則一切境界滅。唯一真心。無所不徧。此謂
如來廣大性智究竟之義。非如虗空相故。
此破妄執事空以為法身體也。以眾生不達法身
無相之理。執佛色身為有礙之色質。故說法身猶
如虗空。以破彼執。聞者不達。遂妄以頑空是如來
性。此邪執也。云何對治。乃破之曰。虗空是其妄法。
乃妄情徧計。其體不實。理本無也。何者。以此虗空。
乃對色所顯。徧計妄執為有。令心生滅。非法身也。
何以虗空是妄法耶。以一切色法。唯心所現。色本
無也。若無色法。而虗空亦無。何以空色俱無耶。所
謂一切境界。唯心妄起故有。若離妄念。則一切境
界頓滅。則唯一真心。無所不徧。此之謂如來法身
廣大性智。非如虗空相也。
二者聞脩多羅說。世間諸法。畢竟體空。乃至涅槃真
如之法。亦畢竟空。本來自空。離一切相。以不知為破
著故。即謂真如涅槃之性。唯是其空。云何對治。明真
如法身自體不空。具足無量性功德故。
此破真如涅槃為斷滅空也。以有不了世出世法。
假名非真。計為實有者。說畢竟體空。以破彼計。聞
者不知破著之言。遂執言妄計真如涅槃為斷滅
空。云何對治。明真如法身自體不空。具足無漏性
功德故。上執虗空為法身。此執法身為斷滅空。皆
墮空見者。
三者聞脩多羅說。如來之藏。無有增減。體備一切功
德之法。以不解故。即謂如來之藏。有色心法自相差
別。云何對治。以唯依真如義說故。因生滅染義示現
說差別故。
此破執如來藏性同色心也。如有聞說如來藏性
體具眾德。以不解本無差別。遂執如來藏同色心
差別之法。此不善義。執真同妄也。云何對治。謂一
切法本無差別。唯依真如隨緣而有。法法皆真。唯
一真如。色心不二。元無差別。但因生滅染義。示現
諸差別耳。乃對妄翻染。說有差別。真如自性。豈同
色心差別耶。此破妄執如來藏同色心者也。
四者聞脩多羅說。一切世間生死染法。皆依如來藏
而有。一切諸法。不離真如。以不解故。謂如來藏。自體
具有一切世間生死等法。云何對治。以如來藏。從本
已來。唯有過恒沙等諸淨功德。不離不斷不異真如
義故。以過恒沙等煩惱染法。唯是妄有。性自本無。從
無始世來。未曾與如來藏相應故。若如來藏體有妄
<pb n="424"/>
法。而使證會永息妄者。無有是處。
此破執如來藏性有生死染法也。以聞說妄依真
起。以不解隨緣之義。遂執藏性具有生死染法。此
執真有妄染也。云何對治。謂如來藏從本以來。唯
具恒沙性德。不異真如。以諸染法。唯是妄有。本無
自性。從來不與藏性相應。若使藏體果有妄法。則
使證真息妄者。無有是處也。此二執藏性同色心。
有生死染法。以不解隨緣。妄執為實有者。
五者聞脩多羅說。依如來藏故有生死。依如來藏故
得涅槃。以不解故。謂眾生有始。以見始故。復謂如來
所得涅槃。有其終盡。還作眾生。云何對治。以如來藏
無前際故。無明之相亦無有始。若說三界外更有眾
生始起者。即是外道經說。又如來藏無有後際。諸佛
所得涅槃與之相應。則無後際故。
此破執生死涅槃有始終見也。以聞說依如來藏
有生死涅槃。以不解故。遂執眾生有始。涅槃終盡。
還作眾生。此由聞妄依真起。便謂真先妄後。故執
眾生有始。復執涅槃有終。還作眾生。故起始終之
見。云何對治。謂眾生因無明而有。迷如來藏。且藏
性無有前際。況無明無始。豈有眾生始起耶。若說
三界外有眾生始起者。即外道大有經中說。非七
佛說也。又如來藏無有後際。而諸佛所得涅槃。但
與之相應而已。豈有終盡耶。此上五見。乃凡夫有
我見者。聞說佛法。以六識分別。不能離言得義。妄
執言說。謬起此計耳。
法我見者。依二乘鈍根故。如來但為說人無我。以說
不究竟。見有。五陰生滅之法。怖畏生死。妄取涅槃。云
何對治。以五陰法。自性不生。則無有滅。本來涅槃故。
此破二乘妄見有生死可厭。有涅槃可證。為法我
見也。以聞如來但說五陰無常。未說生死即真常。
以說不究竟。故妄起此計耳。以生死涅槃。為我所
計之法。故云法我見也。
上明對治離。下明究竟離。
復次究竟離妄執者。當知染法淨法。皆悉相待。無有
自相可說。是故一切法。從本已來。非色非心。非智非
識。非有非無。畢竟不可說相。而有言說者。當知如來
善巧方便。假以言說引導眾生。其旨趣者。皆為離念
歸於真如。以念一切法。令心生滅。不入實智故。
此明究竟忘言。總歸無念。妙契真如。以遣一往言
說相也。以前染淨相待對破空有等說。乃隨病設
藥。皆是對待之說。未能究竟離言。今則藥病俱遣。
能所兩忘。言語道斷。心行處滅。心智路絕。世出世
法。一切皆非。以離念境界。唯證相應故。畢竟不可
說相。方為究竟離言。以顯真如也。於不可說而有
如上所說者。蓋是如來善巧方便。假以言說引導
眾生。其旨趣者。皆為離念歸於真如故也。所以必
欲離念者。以念一切法。令心生滅。不入實智故。由
前真如門云。一切言說假名無實。當知一切法。不
可說。不可念。故名真如。又云。若離於念。名為得入。
故此解釋二門已畢。總明染淨相待。指歸離念真
如。通遣一往言說相也。其旨微哉。
前對治邪執已竟。下分別發趣道相。
分別發趣道相者。謂一切諸佛所證之道。一切菩薩
發心修行趣向義故。
此標章釋名。以釋立義分中乘義也。謂前一往所
明真如生滅二門。統歸一心。諸佛證此以為菩提
涅槃之道果。所謂大也。一切菩薩發心修行所趣
向者。亦以此心為究竟地。所謂乘也。謂前已開解。
非行不階。故今以行進趣解境。以取實證。非空解
也。然所趣之行。發心雖一。而淺深不等。故須分別
各有其相。故云分別發趣道相。由依解發行。行起
解絕。故云道相。
略說發心有三種。云何為三。一者信成就發心。二者
<pb n="425"/>
解行發心。三者證發心。
此標發心有三種相也。然此三種。通該五十一位。
自有深淺不同。而皆云發心者。以發有不同。然信
成就發心。十信滿心。初發心住。乃發起之發。亦是
開發之發。以十住初心。三智五眼。一時開發故。解
行發心。乃發行趣進之發。義該行向。順行十度。入
十迴向位也。證發心者。乃登地菩薩。已破無明。發
真如用。乃發用之發。故不同耳。
信成就發心者。依何等人。修何等行。得信成就。堪能
發心。所謂依不定聚眾生。
此標問明發心之人也。不定聚者有三聚。謂正定。
邪定。不定也。今不定聚。乃信前初發大心。而志未
決定。或進或退。謂之毛道凡夫。謂心如空中之毛。
故云不定聚也。謂此即天台五品觀行位人也。
有熏習善根力故。信業果報。能起十善。厭生死苦。欲
求無上菩提。
此辨最初發心因行也。熏習者。以有本覺內熏。及
外聞真如所流教法資熏。并前世所修諸善根力
因緣合集。故發心厭生死苦。欲求涅槃。然此但能
信業果。未入觀行。故當信前。
得值諸佛親承供養。修行信心。經一萬劫。信心成就
故。諸佛菩薩教令發心。或以大悲故能自發心。或因
正法欲滅。以護法因緣故能自發心。如是信心成就
得發心者。入正定聚。畢竟不退。名住如來種中。正因
相應。
此明由行緣資成信心住修習位也。得值諸佛。發
心之因也。經一萬劫。修之時也。教令等。發心之緣
也。由此內因外緣。故得發決定信心。入正定聚。以
發正信。是成佛之正因。從此永不退失故。下明不
定。
若有眾生善根微少。久遠已來煩惱深厚。雖值於佛
亦得供養。然起人天種子。或起二乘種子。設有求大
乘者。根則不定。若進若退。或有供養諸佛。未經一萬
劫。於中遇緣。亦有發心。所謂見佛色相而發其心。或
因供養眾僧而發其心。或因二乘之人教令發心。或
學他發心。如是等發心。悉皆不定。遇惡因緣。或便退
失。墮二乘地。
此明不定性人。內外因緣微劣。故有退失也。善根
微少。乃內熏力微也。惑重德薄。或倒求人天。或冀
二乘。故於大乘進退未決。供佛未萬劫。則時猶未
滿。及遇緣不勝。以見佛供僧。皆住色相。或遇師下
劣。或非本心。如此因緣。皆有退墮。以未入信心。不
得決定故也。
復次信成就發心者。發何等心。略說三種。云何為三。
一者直心。正念真如法故。二者深心。樂集一切諸善
行故。三者大悲心。欲拔一切眾生苦故。
上明發心因緣。此正明所發之心也。一直心者。所
謂心如絃直。可以入道。謂無委曲偏邪之相。由是
正念真如。此即真如三昧也。以真如為二行之本。
以具無漏功德故。為自利之本。觀眾生性同故。為
利他之本。以知體具眾德。故樂修一切善行。修無
修相。一一稱性。故為深心。為自利行本。以同體大
悲。廣拔物苦。令得菩提。為利他行本。妙行雖廣。三
心統收。故云略說三也。
問曰。上說法界一相。佛體無二。何故不唯念真如。復
假求學諸善之行。答曰。譬如大摩尼寶。體性明淨。而
有鑛穢之垢。若人雖念寶性。不以方便種種磨治。終
無得淨。如是眾生真如之法。體性空淨。而有無量煩
惱垢染。若人雖念真如。不以方便種種熏修。亦無得
淨。以垢無量徧一切法故。修一切善行以為對治。若
人修行一切善法。自然歸順真如法故。
問明理一惑異。故須眾善也。問謂上說體相無異。
是則唯念真如足矣。又何假眾善耶。答以惑有眾
<pb n="426"/>
多。故須眾善也。以稱理而修。故外淨妄染。內順真
如。方便。即觀行也。
下明依上三心說四種方便。
略說方便有四種。云何為四。一者行根本方便。謂觀
一切法自性無生。離於妄見。不住生死。觀一切法因
緣和合業果不失。起於大悲。修諸福德攝化眾生。不
住涅槃。以隨順法性無住故。
此依上三心立四方便。先明直心正念真如修無
住行也。依真如起行。故為行根本。謂法本無生。離
於妄見。依於大智。能斷煩惱。故不住生死。觀法緣
合業果不失。依大悲故。修諸福德攝化眾生。而不
住涅槃。謂空有不住。二利齊修。故名無住行。以性
本無住故。隨順法性而修也。
二者能止方便。謂慚愧悔過。能止一切惡法不令增
長。以隨順法性離諸過故。三者發起善根增長方便。
謂勤供養禮拜三寶。讚歎隨喜。勸請諸佛。以愛敬三
寶湻厚心故。信得增長。乃能志求無上之道。又因佛
法僧力所護故。能銷業障。善根不退。以隨順法性離
癡障故。
此二依深心修止作方便二利行也。言止方便者。
謂未作之惡。慚愧能止。已作之惡。悔過不增。故云。
慚愧悔過。能止一切惡法不令增長。以隨順法性
修離過行。此止持也。三者發起善根增長方便者。
謂未作之善。令其發起。已作之善。令其增長。勤供
養等。即善根也。謂愛敬三寶等以增其信。乃能志
求無上之道。又因三寶力護。得銷業障。以堅其信。
謂性本離障故。隨順法性而修。遠離癡障也。禮拜
離我慢障。讚歎離毀謗障。隨喜離嫉妬障等。此作
持也。
四者大願平等方便。所謂發願盡於未來。化度一切
眾生。使無有餘。皆令究竟無餘涅槃。以隨順法性無
斷絕故。法性廣大徧一切眾生。平等無二。不念彼此。
究竟寂滅故。
此依悲心修大願方便利他行也。發願盡未來度
一切眾生。長時心也。使無有餘。廣大心也。皆令究
竟涅槃。隨順法性無斷絕也。法性廣大平等無二
究竟寂滅。第一心也。
菩薩發是心故。則得少分見於法身。以見法身故。隨
其願力。能現八種利益眾生。所謂從兜率天退。入胎。
住胎。出胎。出家。成道。轉法輪。入於涅槃。
此言發心利益也。以十住菩薩。依比觀門故。得少
分見法身。故八種利益。初住菩薩。則能現八相成
道。故能此事。
然是菩薩未名法身。以其過去無量世來。有漏之業。
未能決斷。隨其所生。與微苦相應。亦非業繫。以有大
願自在力故。
此明揀異地上。以有微過故也。謂初住菩薩。留惑
潤生。以過去之業。未曾決斷。故有變易及隨業分
段微苦。故非法身。以大願力所持。脩短自在。故不
同凡夫業繫。
如脩多羅中。或說有退墮惡趣者。非其實退。但為初
學菩薩。未入正位而懈怠者。恐怖令彼勇猛故。
此通權教也。問曰。此菩薩已離業繫。何以教中說
有退墮惡趣者耶。答。非其實退。但為警初學懈怠
者耳。非實退也。本業經中。說七住菩薩已前。名為
退分。若不遇善知識者。若一劫乃至十劫。退菩提
心。遇惡知識因緣。退入凡夫。墮不善趣中。蓋權為
恐怖初學耳。
又是菩薩一發心後。遠離怯弱。畢竟不畏墮二乘地。
若聞無量無邊阿僧祇劫。勤苦難行。乃得涅槃。亦不
怯弱。以信知一切法。從本已來。自涅槃故。
此歎實行也。以此菩薩既見法身。則知一切法即
心自性。究竟平等。知久遠劫不離一念。知一切法
<pb n="427"/>
本來涅槃。故不怯弱。即顯彼經是權非實。
解行發心者。當知轉勝。
此明解行發心也。以前信成就。乃信滿入住。此由
行滿入向。故云轉勝。以前雖修二行。猶在觀行入
理。此則出真入俗。故轉勝也。下釋轉勝所以。
以是菩薩從初正信已來。於第一阿僧祇劫將欲滿
故。於真如法中。深解現前。所修離相。
此釋轉勝所以也。謂此菩薩始從正信。至十向滿
心。經第一無數劫。則勝前一萬劫也。以修真如離
相之行。則勝十善供佛敬僧著相行也。以知一切
法即心自性。成就慧身不由他悟。故云深解此勝
相也。由深解法性。故順性而修。
以知法性體無慳貪故。隨順修行檀波羅蜜。以知法
性無染。離五欲過故。隨順修行尸波羅蜜。以知法性
無苦。離嗔惱故。隨順修行羼提波羅蜜。以知法性無
身心相。離懈怠故。隨順修行毗黎耶波羅蜜。以知法
性常定。體無亂故。隨順修行禪波羅蜜。以知法性體
明。離無明故。隨順修行般若波羅蜜。
此明所修離相之行也。梵語波羅蜜。此云到彼岸。
言彼岸者。乃究竟真實際也。智論云。若修人天事
六度。及二乘所修。皆未離相。以未達三輪體空者。
但云檀等度。未云波羅蜜。今稱般若法性所修。一
一離相。故得云波羅蜜。一一皆到彼岸也。以知離
慳等諸相故。稱性而修。故修無修相。故迴向文中
真如相等。正顯離相之行也。
證發心者。從淨心地。乃至菩薩究竟地。證何境界。所
謂真如。以依轉識說為境界。而此證者無有境界。唯
真如智。名為法身。
此明證發心也。前三賢雖云順性。但是比觀。以無
明未破。未能正證。今入初地。則分別二障已離。真
如顯現。開發一心。以為正證。故云證發心。以發真
如大用故也。證何境界。所謂真如。此正證之相也。
以依轉識說名境界者。此顯本智緣如。無能所相。
心境一如。揀非轉識後得緣如。變相觀空。有能所
對待。故有境界。此真如離能所相。如智獨存。故無
境界。唯一真如智。名為法身。
是菩薩於一念頃。能至十方無餘世界。供養諸佛。請
轉法輪。唯為開導利益眾生。不依文字。
此下明真如勝用。具有權實之德也。以正證真如。
則十方法界。平等顯現。如在目前。自他身相。如鏡
交光。故一念能至帝網剎土。承事諸佛。請轉法輪。
以見一切眾生平等無二。故唯利益一切眾生。其
所說法一真如心。故不依文字。此發真如不思議
業用。權實並彰。故下云能示。
或示超地速成正覺。以為怯弱眾生故。或說我於無
量阿僧祇劫當成佛道。以為懈慢眾生故。能示如是
無數方便。不可思議。而實菩薩種性根等。發心則等。
所證亦等。無有超過之法。以一切菩薩。皆經三阿僧
祇劫故。但隨眾生世界不同。所見所聞根欲性異。故
示所行亦有差別。
此明依真如德用。以彰權實之行也。先明權行。言
為怯弱眾生懼佛道長遠。即為示現超地速成正
覺。如法華龍女。涅槃廣額。華嚴善財是也。為懈慢
眾生中路懈廢。故為示現經無數劫。如釋迦三祇
行滿是也。又能示無數方便。隨根調伏。不可思議。
此皆權智也。其實菩薩據其實行。則種性無間。故
根等。依真發心。故發心等。所證真如。故證亦等。以
法性平等。本無超過之法。以皆經三無數劫。延促
同時。一際平等。亦無差別之相。但隨眾生見聞不
同。根欲性異。故示有差別。此實德不殊。應機有異
也。
又是菩薩發心相者。有三種心微細之相。云何為三。
一者真心。無分別故。二者方便心。自然徧行利益眾
<pb n="428"/>
生故。三者業識心。微細起滅故。
此明地上雖有權實之用。以未究竟。故不同佛也。
問曰。菩薩如是大用。豈非等同佛耶。答曰。以三種
微細心相不同。故非佛耳。一者真心。無分別故。實
智也。二者方便心。權智也。三者業識心。微細生滅
相也。謂此菩薩雖有權實二智。以異熟未空。尚有
微細生滅故。此不同佛耳。
又是菩薩功德成滿。於色究竟處。示一切世間最高
大身。謂以一念相應慧。無明頓盡。名一切種智。自然
而有不思議業。能現十方。利益眾生。
此明究竟果德也。以因窮果滿故。於色究竟天示
成正覺。以彰現報利益受佛位故。後報眾生利益
故。此所謂業識盡者。自然而有不思議業用。成一
切種智也。色究竟天。乃色界頂天。佛佛成道。皆於
此天坐蓮華宮。現最高大身。成等正覺。乃報身佛
也。
問曰。虗空無邊故。世界無邊。世界無邊故。眾生無邊。
眾生無邊故。心行差別亦復無邊。如是境界。不可分
齊。難知難解。若無明斷。無有心想。云何能了。名一切
種智。
此問答以明離念境界。以顯一切種智也。種智者。
謂一切智之種也。以能知盡虗空界極眾生心念
頭數。一一盡知。是名種智。且虗空世界無邊故。眾
生無邊。心行差別亦無有邊。如是境界。難解難知。
然無明既盡。絕無心想。云何一一能知。而名一切
種智耶。此以有思惟心。測度不思議境界。故設此
問也。
答曰。一切境界。本來一心。離於想念。以眾生妄見境
界。故心有分齊。以妄起想念。不稱法性。故不能了。諸
佛如來離於見相。無所不徧。心真實故。即是諸法之
性。自體顯照一切妄法。有大智用。無量方便。隨諸眾
生所應得解。皆能開示種種法義。是故得名一切種
智。
此明離念境界。唯證相應。非心識能知。得名種智
也。言一切境界。本來一心。故圓證此心。則眾生在
一心中顯現。即眾生心念。皆在寂滅心中分明照
了。但眾生以妄念自隔。不見如來之心。而諸佛如
來。既與眾生心平等無二。則無能所。離於見相。故
無所不徧。以佛心真實無妄。則眾生心即是佛心。
以自體顯照自心中一切眾生之妄法。故微細心
念。起滅頭數。乃至種種欲。種種憶想分別。無不分
明。如鏡照像。故有大智用。所以而能有無量方便。
隨根調伏。皆能開示種種法義。是故得名一切種
智。殆非有心測度而知也。
又問曰。若諸佛有自然業。能現一切處利益眾生者。
一切眾生。若見其身。若覩神變。若聞其說。無不得利。
云何世間多不能見。答曰。諸佛如來。法身平等。徧一
切處。無有作意。故說自然。但依眾生心現。眾生心者。
猶如於鏡。鏡若有垢。色像不現。如是眾生心若有垢。
法身不現故。
此問明法身大用常然。但以機有明昧也。問。若諸
佛法身充徧。大用普周。云何世間多不見耶。答。如
來法身大用常然。徧照眾生。但眾生心垢。無明暗
蔽。故不見耳。非佛咎也。以鏡喻見不見義。華嚴經
云。如來出世。譬如日光普照大地。有目共覩。獨生
盲者不見。然雖不見。亦蒙利益。此中意貴在機。故
如鏡耳。前文分別發趣道相。乃明入正定聚者依
法修行之相。以結正宗以行成解之意。已明大乘
義。下文復說修行信心分者。是特為未入正定聚
眾生。開示信心。令發正行。乃明起信之義。
已說解釋分。次說修行信心分。
來意。上解釋正義。以明大乘。此修行信心。乃明起
信。為發起未入正定眾生。令生大乘正信。故有此
<pb n="429"/>
來也。
是中依未入正定聚眾生。故說修行信心。
此依前劣機發心不定。恐墮二乘。故特說修行信
心之方便。令起大信。進趣正定也。此結前生後。
何等信心。云何修行。略說信心有四種。
此徵起信行方便也。意謂前說四種方便。具明進
趣修證矣。今者又說何等信心。如何修行耶。謂前
已發正信者。但說三心四行。以信真如無別岐路
故。即便進修。今機劣障重。必假多種方便。故說四
信五門。以為調治之方。故須此門以引攝之。非重
說也。
云何為四。一者信根本。所謂樂念真如法故。
此標信本。以真如為信心之根。萬行之本故。先須
樂念。前勝機已信真如。但云直心正念。今此劣機
未發正信。故云樂念。
二者信佛。有無量功德。常念親近供養恭敬。發起善
根。願求一切智故。三者信法。有大利益。常念修行諸
波羅蜜故。四者信僧。能正修行。自利利他。常樂親近
諸菩薩眾。求學如實行故。
上信樂念真如。則內因殊勝。此信三寶。則信外緣
增勝。以因緣俱勝故。常樂常念。心心不忘。則內外
交熏。故令信心速得成就。以顯前退墮者。因緣俱
劣故也。故末法修行。捨此因緣。無能發起正信矣。
修行有五門。能成此信。云何為五。一者施門。二者戒
門。三者忍門。四者進門。五者止觀門。
上四信心。總是發起之因。修此五門。乃助成之緣。
前治寶喻。有多方便。故此四信五門。總該萬行。故
特明之。前稱性修。此是專修。
云何修行施門。若見一切來求索者。所有財物。隨力
施與。以自捨慳貪。令彼歡喜。若見厄難。恐怖危逼。隨
己堪任。施與無畏。若有眾生來求法者。隨己能解。方
便為說。不應貪求名利恭敬。唯念自利利他。迴向菩
提故。
菩薩利生。三檀等施。所謂財施。無畏施。法施也。
云何修行戒門。所謂不殺。不盜。不淫。不兩舌。不惡口。
不妄言。不綺語。遠離貪嫉欺詐諂曲瞋恚邪見。若出
家者。為折伏煩惱故。亦應遠離憒閙。常處寂靜。修習
少欲知足頭陀等行。乃至小罪。心生怖畏。慚愧改悔。
不得輕於如來所制禁戒。當護譏嫌。不令眾生妄起
過罪故。
此明戒相也。然戒有多品。以三聚淨戒攝之。謂攝
律儀戒。攝善法戒。攝眾生戒。此不殺等。斷三業惡。
攝律儀也。少欲知足。折伏煩惱。攝善法戒也。小罪
生怖。當護譏嫌。不令眾生起過。攝眾生戒也。以自
護戒相。不令眾生起罪。即攝眾生也。
云何修行忍門。所謂應忍他人之惱。心不懷報。亦當
忍於利衰毀譽稱譏苦樂等法故。
此忍相也。以境有逆順。皆當忍之。忍他人惱。逆境
也。利衰等八。通於逆順。得財名利。失財名衰。攻他
之惡為毀。談己之善為譽。面揚其善曰稱。言刺其
惡曰譏。逼身為苦。適意為樂。合其逆順。謂之八風。
以此八境。能擊眾生心海。起貪瞋煩惱波浪。今能
忍之。則八風不動矣。然忍有三種。謂生忍。無生忍。
寂滅忍。此生忍也。
云何修行進門。所謂於諸善事。心不懈退。立志堅強。
遠離怯強。當念過去久遠已來。虗受一切身心大苦。
無有利益。是故應勤修諸功德。自利利他。速離眾苦。
復次若人雖修行信心。以從先世來。多有重罪惡業
障故。為邪魔諸鬼之所惱亂。或為世間事務種種牽
纏。或為病苦所惱。有如是等眾多障礙。是故應當勇
猛精勤。晝夜六時。禮拜諸佛。誠心懺悔。勸請隨喜。迴
向菩提。常不休廢。得免諸障。善根增長故。
此明進相也。先令善心不懈。立志堅強。以為精進
<pb n="430"/>
之本。當念下。令思惟䇿進。修善無疲。復次下。對障
重之機。示以除障方便。禮佛者。歸依最勝。請求加
護。此除障總相。誠心下。別除四障。一懺悔。除惡業
障。二勸請。除謗法障。三隨喜。除嫉妬他障。四迴向
菩提。除樂三有障。不休廢者。總結能治。免諸障者。
總結所治。由此四障。能令行人不發善行。不趣菩
提。故四障治盡。善根增長也。
云何修行止觀門。所言止者。謂止一切境界相。隨順
奢摩他觀義故。所言觀者。謂分別因緣生滅相。隨順
毗鉢舍那觀義故。云何隨順。以此二義。漸漸修習。不
相捨離。雙現前故。
此釋止觀相也。六度應云定慧二門。今云止觀者。
以在因曰止觀。在果曰定慧。今欲雙修並運。正在
因行。故合為一門。言奢摩他者。義當空觀。今修止
門而云隨順空觀義者。意顯即止之觀。而正意在
觀。謂由止以入觀也。天台立有三止三觀。一謂體
真止。當空觀。謂體合真空。諸緣自寂。一心朗照。萬
法如如。故為即止之觀。故順奢摩他空觀義。此觀
真如門。成根本智。所言觀者。謂分別等。隨順毗鉢
舍那觀義故者。二方便隨緣止。當假觀。謂雖心境
如如。不妨觀察生滅諸法因緣幻有。雖有而性常
自空。故雖觀諸法因緣。不捨萬行。即一道常閒。故
為即觀之止。故云順毗鉢舍那假觀義。此觀生滅
門。成後得智也。三息二邊分別止。當中道觀。謂居
空而不捨萬行。涉有而一道清淨。二邊不住。理事
齊彰。中道一心。朗然齊鑑。此融會空有。妙契一心
也。故由三止而成三觀。是則三觀一心。本無差別。
今此中止觀合明雙修。雖未明言三觀。而理實具
足。以但了空假二門。則一心中道自顯。此為趣大
乘之要門。故此五門。前四但是助成方便。而論意
正在止觀一門。故下備顯修相。在天台大小止觀。
義有多門。其修行之要。獨此論所明。最為簡要直
捷。學者可不盡心焉。
下明修止觀之方。
若修止者。住於靜處。端坐正意。不依氣息。不依形色。
不依於空。不依地水火風。乃至不依見聞覺知。一切
諸想。隨念皆除。亦遣除想。以一切法。本來無想。念念
不生。念念不滅。亦不得隨心外念境界後以心除心。
心若馳散。即當攝來住於正念。是正念者。當知唯心。
無外境界。即復此心亦無自相。念念不可得。
此廣明修習止觀行相也。而修心入定之方。備示
於此。住於靜處。捨外緣憒閙處也。天台小止觀。明
入定之初。先學調身心息。此中端坐。調身也。不俯
不仰。故云端坐。正意。調心也。不沈不浮。惺寂雙流。
故云正意。以此不依氣息。故不調息耳。不依氣息
形色。離身也。不依虗空四大。離世界也。不依見聞
覺知。離心也。故古德教人參禪。內脫身心。外遺世
界。只須離心意識參。出凡聖路學。離妄想境界求。
故此皆云不依。即脫也。一切諸想至念念不滅五
句。的是用心方法也。一切眾生。迷本真心。一向但
依妄想用事。故今修習。以除想為最。故楞伽云。從
上諸聖轉相傳授妄想無性一語。為的要也。問曰。
妄想無性。云何除耶。答曰。一切諸想。隨念皆除。謂
此一念者。乃直心正念真如之念也。方今用心。單
提此一念為主。更無二念。以此一念觀照之力。但
見妄想起處。隨即一念照破。當下消滅。更不容其
相續。永嘉所謂斷相續心也。參禪之要。無越此一
念者。此的示其要也。亦遣除想者。謂遣除想之念
也。初以一念除想。妄想既滅。即此一念亦無容立。
故亦須遣之。問曰。既云正念。又何遣耶。答曰。以此
一念。特為遣想而立。以真心自體。本來離想。又何
容念。以妄想無性故。非本來有。妄想既非本有。若
立一念以待妄想。是又為資妄之本也。故此念亦
<pb n="431"/>
無可立。以立處即真故。真妄俱泯。能所兩忘。乃名
正念。以一念不立。則念念無生。若念念無生。則常
光現前。寂照朗然。念念不滅矣。此參禪之的旨也。
言不得隨心外念境界後以心除心者。此示不善
用心之病也。謂當一念觀照之力。更不隨妄想轉。
若隨妄想外念境界。然後却纔以心除心者。此是
以妄除妄。乃逐生滅流轉。如此用心。畢竟不離生
滅妄想。實不善用心者也。故下云。若心馳散。即當
攝來歸於正念。謂纔妄想生處。即便照破。不隨他
轉。即歸正念。不待隨心外緣。而後攝也。故結示云。
當知唯心。無外境界。不但外心外境。即復此心亦
無自相。以念念不可得故。以內外心境一切寂滅。
如此念念熏修。自然體合真如。所謂即止之觀也。
若從坐起。去來進止。有所施作。於一切時。常念方便。
隨順觀察。久習湻熟。其心得住。以心住故。漸漸猛利。
隨順得入真如三昧。深伏煩惱。信心增長。速成不退。
唯除疑惑。不信。誹謗。重罪業障。我慢。懈怠。如是等人。
所不能入。
此示方便隨緣止也。謂止非常坐。故示隨緣修習。
勿得暫替。以觀察既久。漸漸湻熟。其心自然安住
真如三昧。煩惱漸伏。信心增長。即可速成不退也。
如是三昧。但有能信肯行者。無不皆得。唯除不信
障重我慢者。不能得入。此則非機返顯。唯以信得
入也。故云佛法大海。信為能入。正此謂也。
復次依是三昧故。則知法界一相。謂一切諸佛法身。
與眾生身。平等無二。即名一行三昧。當知真如是三
昧根本。若人修行。漸漸能生無量三昧。
此結示止觀勝益也。言依三昧知法界一相者。法
界即十法界。聖凡染淨差別之相也。安得平等。唯
依真如三昧。總觀諸佛法身。與眾生身。平等無二。
此名一行三昧。以唯一真如。恒沙諸佛法界。了無
差別之相。故平等耳。以真如是三昧根本。具有不
思議大用故。若人修行。漸漸能得無量三昧也。
上修止觀竟。下辨魔事。
或有眾生無善根力。則為諸魔外道鬼神之所惑亂。
或於坐中。現形恐怖。或現端正男女等相。當念唯心。
境界則滅。終不為惱。
此明魔事破壞定心。略示其相。使知對治也。楞嚴
具明魔事。依禪定中五陰未破而現。有五十種。深
淺不一。且云。或為天魔。諸惡鬼神。精魅魍魎。僉來
惱汝。或汝陰魔心魔。自作其孼。一一詳示。此但略
說其槩耳。此言諸魔外道鬼神。蓋謂因中亦修禪
定。以惡習邪見墮落此中者。故禪定氣分熏發。故
現形作惱耳。言當觀唯心境界則滅者。謂雖外魔
能撓。抑由自有惡習。因定熏發。故於自識。托彼外
質。變影為害。故云唯心。無外境界。若觀唯心。則自
滅矣。
或現天像菩薩像。亦作如來像。相好具足。若說陀羅
尼。若說布施持戒忍辱精進禪定智慧。或說平等空
無相無願。無怨無親。無因無果。畢竟空寂。是真涅槃。
或令人知宿命過去之事。亦知未來之事。得他心智。
辯才無礙。能令眾生貪著世間名利之事。
此習氣魔也。此魔蓋因行人多生親習佛法。執相
未忘。或習空見以為究竟。貪求宿命知見。故今因
定熏發。於三昧中。故現此事。以本因不正。故令貪
著世間名利之事。此正唯心變現也。
又令使人數嗔數喜。性無常準。或多慈愛。多睡多病。
其心懈怠。或卒起精進。後便休廢。生於不信。多疑多
慮。或捨本勝行。更修雜業。若著世間種種牽纏。亦能
使人得諸三昧。少分相似。皆是外道所得。非真三昧。
此煩惱魔也。此魔蓋由曾習外道三昧。未斷煩惱。
今雖依佛法修行。以未入正定故。熏發宿習。現此
事耳。
<pb n="432"/>
或復令人若一日若二日若三日。乃至七日住於定
中。得自然香美飲食。身心適悅。不飢不渴。使人愛著。
或令人食無分齊。乍多乍少。顏色變異。以是義故。行
者常應智慧觀察。勿令此心墮於邪網。當勤正念。不
取不著。則能遠離是諸業障。
此欲魔也。以眾生在五欲中。以食為命。故攝受欲
食。多生貪著。夙習濃厚。從來未曾一念捨欲食也。
故今雖在定中。熏發欲習。以適悅身心故。深生愛
著。故教令常應智慧觀察。當勤正念。不取不著。則
遠離也。
應知外道所有三昧。皆不離見愛我慢之心。貪著世
聞名利恭敬故。真如三昧者。不住見相。不住得相。乃
至出定亦無懈慢。所有煩惱漸漸微薄。若諸凡夫不
習此三昧法。得入如來種性。無有是處。以修世間諸
禪三昧。多起味著。依於我見。繫屬三界。與外道共。若
離善知識所護。則起外道見故。
此辯邪正以示真修也。以外道依我愛見慢習氣
而修。都成魔業。故內著邪見。外著邪欲。所謂錯亂
修習故也。以真如三昧。湛寂一心。忘能所。滅影像。
離懈慢。滅煩惱。故修行者。未有不由此三昧得入
如來種性者。其餘世間諸禪三昧。皆著我見。與外
道共。若非善知識調護。則墮外道惡見矣。故楞伽
切誡遠離外道。當親近最勝知識也。
復次精勤專心修學此三昧者。現世當得十種利益。
云何為十。一者常為十方諸佛菩薩之所護念。
以真如三昧妙契佛心。故為護念。
二者不為諸魔惡鬼所能恐怖。三者不為九十五種
外道鬼神之所惑亂。
以離惡習邪見。故離天魔外道之邪惑。
四者遠離誹謗甚深之法。重罪業障漸漸微薄。五者
滅一切疑諸惡覺觀。
以深信自心。故離誹謗。習氣漸除。故業障微薄。直
心正念。故滅疑正觀。
六者於諸如來境界信得增長。七者遠離憂悔。於生
死中勇猛不怯。八者其心柔和。捨於憍慢。不為他人
所惱。九者雖未得定。於一切時一切境界處。則能減
損煩惱。不樂世間。十者若得三昧。不為外緣一切音
聲之所驚動。
六七以得決定信。故信佛境界。離憂不怯。八離我
忘人。故不為他惱。九煩惱減損。故不樂世間。十寂
爾忘緣。故不為外動。六塵獨言音聲者。以入定時。
五根俱閉。唯耳根虗通。故音聲易動。今言不動。所
謂入流亡所也。
上修止竟。下修觀。
復次若人唯修於止。則心沈沒。或起懈怠。不樂眾善。
遠離大悲。是故修觀。
心沈沒者。以向真如。專於趣寂故。心易沈沒。故有
二失。一者懈怠不修。則失自利。故下法相觀以治
之。精進觀以成之。遠離大悲。則失利他。下大悲觀
以治之。大願觀以成之。
修習觀者。當觀一切世間有為之法。無得久停。須臾
變壞。
觀行有四。初法相。二大悲。三大願。四精進。初法相
中四。此初無常觀也。
一切心行。念念生滅。以是故苦。
此苦觀也。
應觀過去所念諸法。恍忽如夢。應觀現在所念諸法。
猶如電光。應觀未來所念諸法。猶如於雲歘爾而起。
此無我觀也。過去無體難追。現在剎那不住。未來
本無積聚。但緣集歘有。不從十方來。
應觀世間一切有身。悉皆不淨。種種穢汙。無一可樂。
此不淨觀也。上四觀除四顛倒可知。上法相觀竟。
如是當念一切眾生。從無始時來。皆因無明所熏習
<pb n="433"/>
故。令心生滅。已受一切身心大苦。現在即有無量逼
迫。未來所苦亦無分齊。難捨難離。而不覺知。眾生如
是。甚為可愍。
此大悲觀也。以不知苦。故無厭苦之心。故苦亦無
限。此可愍也。非深悲莫救。
作是思惟。即應勇猛立大誓願。願令我心離分別故。
徧於十方修行一切諸善功德。盡其未來。以無量方
便。救拔一切苦惱眾生。令得涅槃第一義樂。
此大願觀也。思惟同體。故誓救拔。離分別。同體也。
盡未來。長時心也。救拔一切。廣大心也。得涅槃。第
一心也。
以起如是願故。於一切時一切處。所有眾善。隨己堪
能。不捨修學。心無懈怠。
此精進觀也。
唯除坐時。專念於止。若餘一切。悉當觀察應作不應
作。若行若住若臥若起。皆應止觀俱行。所謂雖念諸
法自性不生。而復即念因緣和合。善惡之業苦樂等
報。不失不壞。雖念因緣善惡業報。而亦即念性不可
得。
此教四儀止觀雙行也。雖念諸法自性不生。止也。
即觀善惡因緣業果不壞。故廣修諸善攝化眾生。
即止之觀也。雖念因緣業報。觀也。即念性不可得。
即觀之止也。以此故居空而不捨萬行。涉有而一
性湛然。是謂止觀雙修。
若修止者。對治凡夫住著世間。能捨二乘怯弱之見。
若修觀者。對治二乘不起大悲狹劣心過。遠離凡夫
不修善根。以是義故。是止觀門。共相助成。不相捨離。
若止觀不具。則無能入菩提之道。
此約對治以明止觀也。由凡夫貪著世間。二乘怖
畏生死。故示即觀之止。令凡夫知世無常。則不著
世間。二乘知本真常。故不怖生死。故云對治凡夫
住著世間。能捨二乘怯弱之見。此即觀之止。治二
過也。若修即止之觀。則治二乘狹劣之心。令起大
悲。亦治凡夫離貪著心。知世無常。勤修眾善。故云
對治二乘不起大悲。遠離凡夫不修善根。二過也。
以是下。結止觀俱行。共相助成。以凡夫能厭世間。
故勤修眾善。二乘不怖生死。故能起大悲。此止觀
相助。故能不住生死涅槃。方能直趣菩提。此雙運
之益也。
復次眾生初學是法。欲求正信。其心怯弱。以住於此
娑婆世界。自畏不能常值諸佛。親承供養。懼謂信心
難可成就。意欲退者。當知如來有勝方便。攝護信心。
謂以專意念佛因緣。隨願得生他方佛土。常見於佛。
永離惡道。如脩多羅說。若人專念西方極樂世界阿
彌陀佛。所修善根。迴向願求生彼世界。即得往生。常
見佛故。終無有退。若觀彼佛真如法身。常勤修習。畢
竟得生。住正定故。
此為劣機。示防退方便也。謂初學眾生。未得正信。
內心既劣。外缺勝緣。故懼退失。故如來設勝方便。
攝護其心。謂專意念佛。求生淨土。以依佛保護也。
即如念阿彌陀佛。得生西方。居不退地。是其行也。
然淨土不退。約有三位。一者如蓮花未開。信行未
滿。此但約處無退緣。故名不退。二者華開見佛。當
信位滿足。分見法身。住正定聚。乃真不退也。三者
三賢位滿。得入初地。證徧滿法身。生無邊佛土。此
當後位也。
上修行信心分竟。下勸修利益分。
已說修行信心分。次說勸修利益分。如是摩訶衍諸
佛祕藏。我已總說。
此結前生後也。以此論總攝如來廣大深法。上已
具明。故云總說。
若有眾生。欲於如來甚深境界。得生正信。遠離誹謗。
入大乘道。當持此論。思量修習。究竟得至無上之道。
<pb n="434"/>
此下明信謗損益。以勸修也。若有下。總顯三慧之
益。持即聞慧。思即思慧。修即修慧。三為能入故。如
上所說一心二門。乃諸佛所證甚深境界。為所入
故。須修習也。
若人聞是法已。不生怯弱。當知此人定紹佛種。必為
諸佛之所授記。
此別顯聞慧利益也。以此論所明一心真如。乃成
佛之本。若信受不怯。故必紹佛種。
假使有人能化三千大千世界滿中眾生。令行十善。
不如有人於一食頃正思此法。過前功德不可為喻。
此別顯思慧益也。以十善有漏。此法一念信心。即
成佛種。故不可喻。
復次若人受持此論。觀察修行。若一日一夜。所有功
德。無量無邊。不可得說。假令十方一切諸佛。各於無
量無邊阿僧祇劫。歎其功德亦不能盡。何以故。謂法
性功德無有盡故。此人功德亦復如是無有邊際。
此別顯修慧之益也。謂依此論修。以稱性故。雖一
日夜。則功德無邊。以法性無盡故。歎不能盡也。故
結歎功德亦不能盡。
其有眾生於此論中。毀謗不信。所獲罪報。經無量劫。
受大苦惱。是故眾生但應仰信。不應毀謗。以深自害。
亦害他人。斷絕一切三寶之種。以一切如來。皆依此
法得涅槃故。一切菩薩。因之修行。得入佛智故。
此舉毀謗之罪。切誡勸修也。其有下。舉不信之罪。
以誡勸修。謂此論所詮。乃諸佛慧命。三寶種性。眾
生法身故。若謗而不信。則斷佛種。絕三寶。害眾生
法身。故害自害他。罪報無量也。謂一切如來依此
而證涅槃。菩薩因之而成佛。固當信而勿謗也。
當知過去菩薩。已依此法得成淨信。現在菩薩。今依
此法得成淨信。未來菩薩。當依此法得成淨信。是故
眾生應勤修學。
當知下。結信勸修也。謂諸佛既因此法而成佛。三
世菩薩皆依此而修因。是故當必信而修之也。
 諸佛甚深廣大義  我今隨順總持說 
 迴此功德如法性  普利一切眾生界 
此總結迴向也。初句結義。次句結文。後二句迴向。
言甚深甚廣甚大。即體相用三大之義。乃法界總
相法門。今以萬一千餘言。攝盡無餘。故云總說。所
謂少文而攝多義也。然造論本欲為令眾生除疑
捨執。故今迴向眾生普皆利益。欲令一切眾生。發
起真如正信。依之修習。得成三昧。以趣無上菩提
道果故也。所謂迴向三處。言法性。乃真如菩提。普
利一切。乃眾生耳。

大乘起信論直解卷下（終）

<article id="n767">起信論疏記會閱卷首</article>

<other>起信論疏記會閱總目</other>

首卷
凡例緣起科判
五祖傳論主略錄記主略錄
法相數真妄生滅法相圖
一卷
序二篇疏題記題
疏主錄主記主
疏序
懸談將解此論（至）五教相攝音釋
二卷
懸談二約法生（至）宗趣終論題
論主譯主
論文初皈命（至）頌終音釋
<pb n="435"/>
三卷
論曰（至）二門不相離音釋
四卷
心真如者（至）生一切法音釋
五卷
云何為二一者覺（至）緣熏習鏡音釋
六卷
所言不覺者（至）智礙音釋
七卷
分別生滅相（至）如來之藏音釋
八卷
真如用者（至）墮二乘地音釋
九卷
信成就發心者（至）雙現前故音釋
十卷
若修止者（至）論頌終音釋

<other>No. 767-1
 起信論疏記會閱凡例</other>

論與疏記。總會成十卷。依次行列。餘外科傳等
著。另編為首卷別行。以俟參考。
首卷中。緣起。乃敘會本之因由。故居初。科判。是
析大部之條貫。故在次。五祖。一家所宗。先命輯
略。當第三。論主記主二錄。後重補載。當第四。法
相。提舉論中之大綱。當第五。圖章。排出論內之
旨趣。殿於後矣。至餘迂泛不切者。悉芟不錄。
舊有科文一卷。論科之後。附贅疏科。殊覺障眼。
今別本科中。單編論科。疏科仍存記中。此則不
唯省煩瑣。且與圭山註本。極為相應。
戴序自序。並敘論疏記會之大意。宜冠部帙之
前。故置於一卷初也。
舊時開本。分疏為四卷。記為二十卷。今會本。疏
記通共合為十卷。卷帙多寡頗殊。文字語言不
二。如併二十四瓶水。瀉置十瓶。其間點滴。豈有
異耶。具眼者鑒之。
初卷至二卷將末隨文解前。頂格書者疏文。低
一格標記字者記文。
二卷隨文解後至十卷終。頂格書者論文。低一
格標疏字者疏文。標記字者記文。
論中分文章段。原依賢首大師科判。並無異立。
論前序疏段落。例此可知。
科門層疊。源委難明。交光大師科楞嚴經。創以
干支。今稟承之以標其科。則曾玄生起有序。而
前後脉絡。亦貫通也。
論疏文義。次第生起。科章判釋亦爾。譬如樹木。
初以一本。或分二支三四五支。從大支出中支。
從中支出小支。亦分二三四數。此則仍依雲栖
本中。詳註不簡。俾首尾互相照應。披繹者。不致
混濫。
科下註文。及論下疏文。俱依圭山本錄。揀異雲
棲本中。疏前插入科下之註文也。
科後標疏記者。是釋科文。論後標疏記者。方釋
論文。慮或相濫。今先表出。
圭山錄本。逐句註疏。所以疏上不牒論文。雲棲
刻本。隨科分章。章內疏長。疏上理應標牒論文。
今亦倣雲棲本式編之。然撮略詞句。亦不盡與
之同。
舊本中疏。亦有不對論文而錄者。今依原本正
之。如釋四相內覺於念住覺心初起等註。
舊疏本中有釋疑者。嘗敘疑難文。直置於釋疑
科前。此則太遠。覧者難悉。若在科下註之。似乎
先外難。後論釋。文雖穩便。又恐混作解科之文。
<pb n="436"/>
今俱移入本文疏下。其例先牒論文。次敘疑難。
後用釋通。則文義顯了易解。如同相中及五識
後釋疑等疏文者。是也。
疏中文長難明者。記先科判。然後細釋。今本亦
準記科。分疏會記。凡習學者。須先閱疏。次單看
記。後將疏記總研一遍。如是三復。則論旨自明。
而疏記意趣。亦無不洞然也。
疏文短。記文長。義可分者。則離疏就記。合記從
疏。設疏記俱長。義有不可分者。亦不敢妄為割
裂。以傷疏文血脉。
論文有未科者。記重科之。有未疏者。記重解之。
今皆會編記內。不另外列段。然亦各有揀別。解
論者則標論云。解疏者則標疏云。如無論疏二
字。必牒論之全文。疏之全句。究者自宜著眼。
記內嘗於解疏外。別又發揮。上根利智。固圓通
無礙。在下愚。遂謂二三其說。今會編中。太違者。
略刪去一二句（如始覺中。疏曰。七識不流轉。記曰。經云。五識不流轉。今云七識。
疏筆悞爾。此據唐譯斥也。殊不知疏依宋譯。何可斥耶。類此者從刪）。稍順者。仍存
不動（如真如門會執。與會相入實等諸記釋文）。俾披繹者。正遵疏義。
兼取記意可為助顯。葢譯楞伽起信等經論藏
和尚親在場中證義。出疏豈有差舛。以致疑誤
後學者耶。
藏和尚疏三卷記一卷以傳強學。圭山為論疏
各本。恐中下之流。不能備閱。遂將疏文隨科註
於論文之下。刪繁取要。錄成二卷。故清涼華嚴
疏鈔中所引起信疏記諸文。並不見者。皆屬和
尚自述疏記。非今圭山略錄之本。長水修定之
記也。讀一不讀一。毋生疑議。
論有標徵釋結段落。疏有通章逐句釋異。記有
解論解疏之殊。若不（音鈎勾也）斷。初進茫然。今論
疏記中。或大段。或逐句。一展讀間。便知節
目。不使眸子有留難焉。
舊刻原不圈（○也）句讀（音橛豎也）。｜科章。今亦為益初
機略加圈｜以便觀覧。
疏記向無音釋。今於每卷尾。詳加釋音。無煩查
考。
流通疏記本中。字多差脫。此皆傳寫誤耳。今依
古本增定。或約義改正。設論疏有文。關係教觀。
而為法中緊要者。並於記內。廣加潤釋。但將新
舊開會二本。對校一番。得失自知。倘若錯謬。希
垂慈示。

<talk>No. 767-2
 起信論疏記會閱緣起</talk>

葢聞大小乘論。有本有末。有性有相。唯起信一論。原
始要終。該空徹有。而為本末之樞機。性相之綱紐也。
馬鳴大士造五論。獨行此者。與凡聖為依。眾法之總。
開示一乘理實緣起法界之旨。莫於斯矣。此論有兩
譯。前梁武帝。遣聘天竺取經。時摩竭提國王。移送西
印優禪尼國沙門拘蘭難陀。譯名真諦。三藏法師。苦
辭不允。就泛舟來朝。與瞿曇。兼多侍從。并貢蘇合佛
像。及至未旬。遇侯景侵擾。三藏欲返舶。偶值京邑英
賢。慧顯。智韶。曇振。慧旻。與黃鉞大將軍太保蕭勃敬
請。屬大梁承聖三年九月十日。於衡州始興郡建興
寺。翻譯斯論一卷。并譯論旨玄文二十卷。大品玄文
四卷。十二因緣經兩卷。九識義章兩卷。傳語人。月支
國首那等。執筆人。智愷等。首尾二年方訖。次。唐武后
長安年間。于闐國沙門實叉難陀。此云喜學。於東都
佛授記寺。重譯斯論。翻成兩卷。波崙玄軌筆授。復禮
綴文。弘景法寶法藏等證義。賢首國師。於二譯中。因
唐譯是同在譯場。恐涉情黨。特解梁本。疏成三卷。別
記一卷。石璧法師。因其記略。仍貫義意。別為廣錄。傳
<pb n="437"/>
習者厭其支離。長水大師。重考經論。再加損益。葢取
中庸。則無有繁簡之失也。康熈乙巳年。予在蓮居。聽
靈滄法伯講。細研論文。并疏記意旨。洵知三祖賢首
國師立宗判教。發揮三乘頓漸之極致。皆憑於此論
矣。戊午秋。順天府府丞戴復齋先生。勸予出論解。己
未夏開講疏時。先生印施論文百餘卷。兼以私註疏
本示曰。某之入道。實以此論疏。為發覺初因也。靜閱
之。始信先生好處林泉者。志在於佛法耳。後予不兩
月。摘成要解兩卷。先生目之。即命人謄錄。藏於篋中。
十月間。先生因舊疏四卷。記二十卷。咸各自為帙。亦
未句讀。學者難於披對。重命予為疏記會本。務須章
段句讀。並順條理。科註疏文。各安其所。予惟賢家宗
承。十大疏中。獨賴此部存耳。今加分會。極暢本懷。遂
於臘月八日編起。至二十初卷稿脫。就往正之。先生
不勝慶讚。命餘九卷。照此定例。庚申新正十一。又送
二卷稿。閱之亦加印可。二月十二會三卷。三月初三
會四卷。二十五會五卷。四月十六會六卷。二十六會
七卷。五月初十會八卷。十九會九卷。六月初三會十
卷。十一定科文一卷。七月初一述諸祖略記一卷。至
中元佛歡喜日。圖法相。會編功就。越辛酉正月十三
後。不期先生身染微恙。至二月二十七。題自私註疏
面云。余留心此事。惜未竟志。解通而未實行。幸法師
以此曉人。須行到也。題畢。囑長公仁長曰。此疏持付
與法師。會本宜刻之流通。毋以清貧為苦。有負我之
久願耶。二十八早。書辭世偈曰。本學天台禪。已到二
三位。又參教外禪。已近虗空碎。士宦苦紏纏。不得竟
斯志。今日撒手歸。踪跡又何在。二十九子時分。語親
屬曰。今生不能出家。不得定力。願來世為僧。速成覺
果。汝等可將道袍禪衣拄杖念珠。置之左右。昨午天
目有僧來。此刻須請在佛閣。朗稱佛號以助正念。一
切世事。皆如幻夢。會必有別。切莫悲啼。囑竟。眾念佛
約千聲餘。便問時候。與眾辭謝。安庠而逝。次年壬戌
五月朔旦。長公鳩集名手。在後園七佛閣中。付剞劂。
迨乙丑八月。移在慈雲觀堂。至丁卯七月。合刻功告
成。然則會刊此典也。亦為一大事因緣矣。憶昔已未
秋。九月十四夜。夢一包巾幘者。狀如武侯。稱天帝師。
登座說法。人天擁衛。香華繚繞。忽遣瓔珞冠人。勸一
神曰。此乃天帝師起信疏記。爾是福德天。宜頂戴奉
行。彼神隨即授予書曰。座主使我囑付汝耳。予拜受
之。又見書面八金字云。上帝臨汝。無貳爾心。以昔夢
之徵今。包巾幘者。賢首祖師也。瓔珞冠者。長水大師
也。福德天者。復齋先生也。疏記。會本也。無貳。警語也。
此一善舉。簡在天帝心矣。敢謂之微緣小事得乎。弗
有多生之善願。曷能預感夢兆若此。非受靈山之道
記。曷能去住惺悟若此。先生之問法於梅塢老人。不
異歐陽文忠公也。得省於天目和尚。不異襄州王常
侍也。息妄轉業。不異溫尚書也。習止修觀。不異陳參
軍也。屏翰佛門。不異裴刺史也。刊行教典。不異房相
國也。請註楞伽。不異鄭祕書也。節略禪波。不異梁學
士也。遺命置壞色衣於柩中。不異王文正公旦也。至
於舉家信向佛法。不異龐居士父子也。今而後。信論
疏之得弘傳矣。了修證之有門路矣。何患乎馬鳴賢
首之教網致破裂耶。予實慶喜一大功德之終成。因
記其顛末於卷帙之首。
康熈丁卯年七月十五佛歡喜日灌頂行者續法謹
識

<other>No. 767-3
 大乘起信論疏科文</other>
唐　西京太原沙門法藏　定
唐　終南草堂沙門宗密　錄
宋　秀州長水沙門子璿　修
清　錢塘慈雲沙門續法　編
<pb n="438"/>
清　順天府府丞戴京曾　閱

▲將解論文大分為（二）
初總敘宗旨（二）
初敘論大意（四）
初敘一心法（夫真）
二顯真如門（非生）
三明生滅門（但以）
四二門不二（三）
初法（二）
先正明不二（雖復）
二釋成無礙（故使）
二喻（其猶）
三結（是以）
二明造因由（二）
初反顯（但以）
二正明（二）
初序謬述迷（二）
初總敘（大師）
二別顯（二）
初迷理（遂使）
二迷教（加以）
二興悲造論（三）
初悲歎人法（爰有）
二述造論意（將欲）
三正造諸論（二）
初廣論（造論）
二略論（三）
初出所以（既文）
二正造論（悲末）
三彰功益（可謂）上初總敘宗旨竟
二開章釋文○

○二開章釋文（二）
初懸敘義門（二）
先略標（將欲）
次詳釋（六）
初起因（二）
初總標（初辨）
次別釋（十）
初智辨（一依）
二法化（二示）
三巧示（三云）
四顯明（四以）
五依本（五依）
六藉力（六藉）
七為義（七為）
八因緣（八以）
九由起（九由）
十機益（十機）
二藏攝（二）
初標門（二約）
二釋義（三藏）
三教義（二）
初總標（三顯）
二別列（二）
初教（二）
初開章（一約）
次釋義（二）
初總敘諸教（五）
初小教（一小）
二始教（二大）
三終教（三終）
<pb n="439"/>
四頓教（四頓）
五圓教（五圓）
二與論相攝（二）
初定分齊（若於）
二明相攝（若將）
二法（二）（第二卷）
先開章（二約）
次釋義（二）
初正明（五）
初一心（五重）
次二門（二依）
三二覺（三依）
四三細（四依）
五六麤（五依）
二別示（若取）
四被機（二）
初標門（四明）
次釋義（三）
初總明所被（一切）
二重辨兼正（二）
初約三聚辨（然一）
二據五性說（準此）
三別指下文（又因）
五詮體（二）
初總標（五論）
二別釋（四）
一隨相（一隨）
二唯識（二唯）
三歸性（三歸）
四無礙（四無）
六宗趣（二）
初標章（六示）
二列釋（二）
初諸宗（三）
初正辨明（二）
先總（初總）
次別（五）
初小乘宗（一隨）
二破相宗（二真）
三立相宗（三唯）
四法性宗（四如）
五法界示（五圓）
二指此論（今此）
三會五教（然此）
二此論（二）
先總（後唯）
次別（二）
初列釋（別者）
二結示（此五）
二隨文註解○

上初懸敘義門竟。

○二隨文註解（二）
初解名題（三）
初論題目（大乘）
二造論主（馬鳴）
三譯論人（真諦）
二釋文義（三）
初歸敬述意（二）
初歸依三寶（二）
初能歸分齊（歸命）
二所歸三寶（三）
<pb n="440"/>
初佛（最勝）
二法（及彼）
三僧（如實）
二述造論意（為欲）
二正述論文（二）（第三卷）
初標益起說（論曰）
二正陳所說（二）
初標列（說有）
二牒釋（五）
初因緣分（二）
初正釋（三）
初標牒（初說）
二假問（問曰）
三舉答（四）
一舉數（答曰）
二徵起（云何）
三詳釋（一者）
四總結（有如）
二通難（二）
初難（問曰）
二通（二）
初縱問略標（答曰）
二以義具釋（二）
初明餘機不假此論（三）
初勝機遇佛悟（所謂）
二自力聞經悟（若如）
三劣機因尋廣論悟（或有）因緣分科竟
二明當機須造此論（二）
初機（自有）
二結（如是）
二立義分○
三解釋分○
四修行信心分○
五勸修利益分○
三總結迴向○

○二立義分（二）
初結前生後（已說
二正立義宗（三）
一標總開別（摩訶）
二寄問列名（云何）
三依名辨相（二）
初法（二）
初舉法總立（所言）
二開門別立（二）
初責總立難（何以）
二開別釋成（是以）
二義（二）
初大（所言）
二乘（一切）

立義分科竟。

○三解釋分（二）
初結前生後（已說
二分門解釋（二）
初標數徵列（解釋）
二牒名辨相（三）
初顯示正義（二）
初總（二）
一依法開門（顯示）
二二門該攝（二）
先立（是二）
<pb n="441"/>
次釋（此義）
二別○
二對治邪執○
三分別發趣道相○

○二別（二）（第四卷）
初別辨二門顯動靜不一（二）
初真如門（二）
初顯體離言以明觀智境（二）
初正舉法體（二）
一正顯如體（三）
一就實略標（心真）
二會妄顯真（一切）
三結真離妄（是故）
二會執釋名（二）
先釋（三）
一正會謂執（以一）
二結名釋疑（謂言）
三約相釋遣（此真）
次結（當知）
二問答斷疑（二）
一疑真絕修問（問曰）
二舉真勸修答（答曰）
二依言辨德以明生信境（三）
一舉總標（復次）
二開章略辨（云何）
三依章廣釋（二）
初空（三）
初略明（所言）
二廣釋（當知）
三總結（乃至）
二不空（二）
初正釋（所言）
次釋疑（亦無）
二生滅門（二）
初釋生滅心法（二）
初染淨生滅（二）
先就體總標（三）
一標體（心生）
二辨相（所謂）
三立名（名為）
二依義別解（三）
初釋上生滅心（三）
初開數辨德（此識）
二寄問列名（云何）（第五卷）
三依名辨釋（三）
初覺義（二）
初略辨本始二覺（二）
初本覺（二）
一顯本覺體（所言）
二釋本覺名（何以）
二始覺（始覺）
二廣明本始二覺（二）
初始覺（三）
初總標因果二覺（又以）
二廣寄四相釋成（二）
初正寄四相顯其四位（二）
先總徵（此義）
次別釋（四）
初滅（如凡）
二異（如二）
三住（如法）
四生（如智）
<pb n="442"/>
二引經釋成心源無念（四）
初引經以證（是故）
二重釋前文（又心）
三舉不覺失（是故）
四顯覺者得（若得）
三結明始不異本（而實）
二本覺（二）
初隨染本覺（三）
初總標（復次）
二徵列（云何）
三辨相（二）
初智淨相（二）
初直明淨相（二）
初因（智淨）
二果（破和）
二問答釋成（二）
初執真同妄問（此義）
二簡妄異真答（三）
初法（以一）
二喻（如大）
三合（如是）
二不思議業相（二）
初依體總標（不思）
二約用別辨（所謂）
二性淨本覺（二）
初總標（復次）
二別釋（四）
一如實空鏡（云何）
二因熏習鏡（二者）
三法出離鏡（三者）
四緣熏習鏡（四者）
二不覺義○
三雙辨同異○
二釋上生滅因緣○
三釋上生滅之相○
二染淨相資○
二辨所示之義○
二會相入實顯動靜不異○

○二不覺義（三）（第六卷）
初根本不覺（二）
一依覺成迷（三）
初法（所言）
二喻（猶如）
三合（眾生）
二依迷顯覺（以有）
二枝末不覺（二）
一無明為因生三細（二）
初總標（復次）
二別解（二）
初徵（云何）
次釋（三）
一業相（一者）
二轉相（二者）
三現相（三者）
二境界為緣生六麤（二）
先躡前總標（以有）
次立名別釋（二）
初徵（云何）
二釋（六）
一起計（一者）
二生受（二者）
三取著（三者）
<pb n="443"/>
四立名（四者）
五造業（五者）
六受報（六者）
三結末歸本（二）
初正釋（當知）
二轉釋（以一）

○三雙辨同異（二）
先標列（復次）
次解釋（二）
初同相（三）
一喻（同相）
二合（如是）
三證（二）
先正引（是故）
次釋疑（亦無）
二異相（異相）

○二釋上生滅因緣（二）
初明生滅因緣義（三）
先總標（復次）
次徵問（此義）
三別釋（三）
初釋所依心（以依）
二釋意轉（三）
初略明識相（不覺）
二廣辨五名（二）
初標徵（此義）
二列釋（五）
一業（一者）
二轉（二者）
三現（三者）
四智（四者）
五續（五者）
三結歸一心（二）
初正結屬心（二）
初順結三界（是故）
二反結六塵（離心）
二釋疑廣辨（三）
初問（此義）
二答（以一）
三結（當知）
三釋意識轉（五）
初約人辨麤（復次）
二出其惑體（計我）
三執所依緣（隨事）
四制立其名（名為）
五識起所依（此識）
二重顯所依緣體（二）
初略明緣起甚深（二）
初標歎甚深（依無）
二出深所以（二）
初徵（何以）
二釋（三）
初即淨而染（是心）
二即染而淨（雖有）
三結成難測（是故）
二廣顯緣起差別（二）
初緣起體相（三）
初顯上不變之義（所謂）
二顯上無明緣起之由（以不）
三顯上緣起之相（三）
初標（染心）
<pb n="444"/>
二徵（云何）
三釋（六）
初執取計名相（一者）
二相續相（二者）
三智相（三者）
四境界相（四者）
五能見相（五者）
六業相（六者）
二更重料揀（三）
初辨上無明約治料揀（不了）
二釋上相應不相應義（二）
初釋相應（言相）
二釋不相應（不相）
三舉（上染心及無明）約境成二礙義（二）
初標立（二）
初惑障（又染）
二智障（無明）
二重釋（二）
先徵（此義）
次釋（二）
初釋煩惱礙（以依）
二釋智礙（以一）

○三釋上生滅之相（三）（第七卷）
初牒前標數（復次）
二徵列略顯（云何）
三廣釋其相（二）
初約人對顯（又粗）
二辨相所依（二）
初順辨生緣（二）
初明通緣（此二）
二顯別因（所謂）
二逆論滅義（二）
初正辨（若因）
二釋疑（二）
初問（問曰）
二答（三）
初法（答曰）
二喻（如風）
三合（無明）

○二染淨相資（四）
一舉數總標（復次）
二徵列別名（云何）
三染淨熏習（二）
初總（二）
先喻（熏習）
次合（此亦）
二別（二）
先染（二）
初問（云何）
二答（二）
初略（所謂）
二廣（三）
初明境界熏妄心（此妄）
二明妄心熏無明（妄心）
三明無明熏真如（無明）
後淨（二）
初問（云何）
二答（二）
初略（二）
初正明熏習（所謂）
二辨其功能（二）
<pb n="445"/>
初因（自信）
二果（無明）
二廣（二）
初明妄心熏習（妄心）
二顯真如熏習（三）
初標徵（真如）
次列名（一者）
後辨相（二）
初別釋（二）
先體相（二）
一正顯（自體）
二釋疑（二）
初問（問曰）
二答（二）
初約染惑成緣明起有厚薄（答曰）
二約淨法賴緣成前後差異（二）
初立理（又諸）
二正釋（二）
初明因緣互闕之失（二）
先顯闕緣之失（二）
初喻說（如木）
二法合（眾生）
次明闕因不成（若雖）
二明性用相應之得（若因）
二用大（二）
初指事總標（用熏）
二約緣別顯（三）
初標徵（如是）
二列名（一者）
三釋義（二）
初差別緣（二）
初總（二）
先明感用因（差別）
次正明用相（二）
初差別之用（二）
初開總成別（或為）
二攝別成總（乃至）
二辨用之益（以起）
二別（二）
初就根生熟開近遠二緣（此緣）
二就前近遠又各開為二（是近）
二平等緣（二）
初明能作緣者平等（平等）
二明對機宜顯平等（所謂）
二合明（二）
初標徵（此體）
二釋義（二）
先未相應（一者）
次已相應（二者）
四明盡不盡（二）
初明染法違真無始有終（復次）
二明淨法順理有始無終（淨法）

○二辨所示之義（二）
初釋體相二大（二）
初總標二大名（復次）
二別釋二大義（二）
初體（一切）
二相（二）
初正顯性德（二）
先明德相（三）
初總（從本）
二別（所謂）
<pb n="446"/>
三結（具足）
次顯立名（名為）
二問答重辨（二）
初執體疑相難（問曰）
二相不違體答（二）
初明雖差別而不二（答曰）
二明雖不二而差別（二）
初略（復次）
二廣（二）
初明對染法表示之相（此云）
二舉彼染法一一對顯（以一）
二別解一用大（二）（第八卷）
初總明（二）
初對果舉因（三）
初舉本正行（復次）
二舉本大願（立大）
三舉大方便（以取）
二牒因顯果（以有）
二別釋（二）
初標徵（此用）
二釋義（二）
初正顯用相（二）
先直顯其用（二）
初應身（二）
初約識舉人（一者）
二釋其所以（以不）
二報身（三）
初約識舉人（二者）
二所見報相（身有）
三結果由因（如是）
次重牒分別（二）
初應身（又為）
二報身（復次）
二問答除疑（二）
初問（問曰）
二答（二）
初釋法身能現（答曰）
二釋所現之色（所現）

○二會相入實顯動靜不異（三）
初標（復次）
二釋（二）
初觀色（六塵）
二觀心（二）
先喻（如人）
次法（眾生）
三結（若能）

顯示正義竟。

○二對治邪執（二）
初就本總標（對治）
二別明治障（二）
初對治離（二）
初標數（是我）
二徵列（云何）
三辨相（二）
初人（三）
初標（人我）
二徵（云何）
三釋（二）
初二於空謬執（二）
初妄執事空以為法體（三）
<pb n="447"/>
初舉起執緣（一者）
二正明執相（以不）
三辨對治相（二）
初虗空妄非真（三）
初立（云何）
二釋（以對）
三結（所謂）
二法身真非妄（此謂）
二妄執法體唯是空無（三）
初執緣（二者）
二執相（以不）
三對治（云何）
二三於有倒智（三）
初執性德同色心（三）
初執緣（三者）
二執相（以不）
三對治（云何）
二執法性本有染（三）
初執緣（四者）
二執相（以不）
三對治（二）
先奪破（云何）
次縱破（若如）
三執染淨有始終（三）
初執緣（五者）
二執相（以不）
三對治（二）
初明（法體）離始則顯生死無初（云何）
二明（法體）離終則顯涅槃無盡（又云）
二法（三）
初執緣（法我）
二執相（以說）
三對治（云何）
二究竟離（二）
初約法明治（二）
初約法總顯（復次）
二舉廣類求（是故）
二會釋伏疑（三）
初正會伏疑（而有）
二辨定聖意（其旨）
三反以釋成（以念）

對治邪執竟。

○三分別發趣道相（二）
初標意釋名（分別）
二開章釋相（三）
初標數（略說）
二徵列（云何）
三辨相（三）
初信成就發心（三）
初信成之行（二）
初問（僧成）
次答（二）
初正答前問（二）
初答三問（三）
一答能修行人（所謂）
二答所修之行（有熏）
三答行成堪發（經一）
二結成位（如是）
二舉劣顯勝（二）
初明微劣相（二）
初內因力微（若有）
<pb n="448"/>
二外緣力劣（或有）
二結成退失（如是）
二發心之相（三）（第九卷）
初牒章以問（復次）
二標徵列釋（略說）
三問答除疑（二）
初問（問曰）
二答（二）
初正答所問（二）
初喻（答曰）
二合（三）
先正合（如是）
次委釋（以垢）
後順真（若人）
二重顯方便（二）
初標徵（略說）
二別釋（三）
初一不住道（一者）
次二自利行（二）
初斷德（二者）
二智德（三者）
後一利他行（四者）
三發心利益（四）
初顯勝德（菩薩）
二明微過（然是）
三通權教（如脩）
四歎實行（又是）
二解行發心（二）
初總標歎勝（解行）
二顯其勝相（二）
初時勝（以是）
二行勝（二）
先總（於真）
次別（以知）
三證發心（三）
初明發心體（三）
初標地依（證發）
二明行體（以依）
三明勝用（四）
初攝法上首德（是菩）
二隨根延促德（或示）
三實行不殊德（而實）
四應機殊行德（但隨）
二明發心相（又是）
三明成滿德（二）
初正顯勝德（二）
先總（又是）
次別（謂以）
二問答除疑（二）
初除一切種智疑（二）
先問（問曰）
次答（三）
初直立正理（答曰）
二舉非顯失（以眾）
三舉是彰得（說佛）
二除自然業用疑（二）
先問（又問）
次答（答曰）

解釋分科竟。

○四修行信心分（四）
初結前生後（已說
<pb n="449"/>
二就人標意（是中）
三約法廣辨（二）
初興二問（何等）
二還兩答（二）
先答信心（二）
初標徵（略說）
二列釋（一者）
次答修行（三）
初舉數標意（修行）
二徵起列名（云何）
三依門牒釋（五）
初施（云何）
二戒（云何）
三忍（云何）
四進（二）
先正顯修行進門（云何）
次別明除障方便（二）
初障（復次）
二治（是故）
五止觀（二）
先略明（二）
初徵（云何）
二釋（三）
初止（所言）
二觀（所言）
三俱（云何）
次廣釋（三）（第十卷）
初止（五）
初修方便（二）
初明勝人能入（二）
初託靜息心修止方便（二）
初約外緣（若修）
二安內心（二）
初約坐時修止（二）
先離境（不依）
次除心（一切）
二約餘時修觀（若從）
二止成得定除障不退（久習）
次顯障者不能（唯除）
二顯勝能（二）
初能生一行三昧（復次）
二能生無量三昧（當知）
三辨魔事（二）
初略（二）
初魔事（或有）
二對治（當念）
二廣（二）
初魔事（五）
初現形說法（或現）
二得通起辨（或令）
三起惑造業（能令）
四據定得禪（亦能）
五食差顏變（或令）
二對治（以是）
四簡真偽（二）
初舉內外二定以別邪正（二）
初邪（應知）
二正（真如）
二對理事二定以明真偽（二）
初真（若諸）
二偽（以修）
五示益勸（二）
初總標（復次）
<pb n="450"/>
二別解（三）
初善友攝護益（云何）
二離內外障益（二）
初離外惡緣（二者）
二離內惑業（四者）
三行成堅固益（六者）
二觀（三）
初明修觀意（復次）
二辨觀行相（四）
初法相觀（四）
一無常觀（修習）
二苦觀（一切）
三無我觀（應觀）
四不淨觀（應觀）
二大悲觀（如是）
三大願觀（作是）
四精進觀（以起）
三結觀分齊（若能）
三俱（三）
初總標（若行）
二別辨（二）
初約法明俱（二）
初即上之觀（所謂）
二即觀之止（雖念）
二對障明俱（若修）
三總結（以是）
四防退方便○

○四防退方便（二）
初明可起之人（復次）
二明防退之法（二）
先通舉聖意（當知）
次別引經證（如修）
修行信心分竟。

○五勸修利益分（三）
初結前生後（已說
二信謗損益（二）
初信受福勝（二）
先總舉三慧利益（若有）
次別顯三慧益相（三）
初聞時益（若人）
二思時益（假使）
三修時益（三）
初時少德多（復次）
二校量多相（假令）
三徵釋所以（何以）
二謗毀罪深（其有）
三結勸修學（當知）

上正述論文竟。

○三總結回向（諸佛）

大乘起信論疏科文（終）
<other>No. 767-4</other>
<other>法界宗五祖略記引</other>

庚申夏。予在七佛閣。繙藏經并閱僧史。一日詢華嚴
五祖於慈雲百亭法師。及聞其說。竊有疑焉。因而請
編五祖行實。未至旬。法師輯為略記一卷。覈之。始覺
僧史乖舛也。明矣。且如三祖賢首大師。傳謂登封丙
申。詔師講新經。感口光震地。勑十德為師受戒。今按
<pb n="451"/>
新經。乃證聖乙未年方譯。聖曆己亥年始畢。豈未譯
而先講耶。況三祖咸亨庚午歲削染。承旨便講。至登
封丙申。越二十七年。祖年五十四歲。道滿天下。方與
受戒。恐無是理。乃至以還源觀。訛為杜順和尚作。觀
國師壽止七十。審如是。則史鑑記載之謬。甚彰灼矣。
後又究略記所本。曰。初二祖出會玄。三祖詳崔傳。四
五祖載諸疏。披騐之。毫無差忒也。葢佛以心法傳於
諸祖。諸祖以心法弘於法界。盡未來際。化化不絕。其
道蹟可無徵乎。無徵。人不信矣。又何從而倣傚之。豈
不有參於佛祖也哉。今而後。知扶植佛教者。全在於
諸祖。學習祖道者。全在於典章。則此一記。非小補矣。
遂命刻以公諸所好。俾見聞隨喜者。慎勿以此為贅
語而忽之也。虎林復齋居士戴京曾題。

<other>法界宗五祖略記</other>
錢塘慈雲沙門　續法　輯
順天府府丞　戴京曾　較
<other>初祖杜順和尚</other>
初祖名法順。勑號帝心。俗姓杜氏。雍州萬年縣杜陵
人也。生於陳武帝永定二年。纔三日。有乳母自來求
哺養。滿三月。騰空而去（一）。孩提時。常於宅後塚上。為
眾說法。聞者莫不信悟。因名為說法塚（二）。年十五。代
兄統兵勦賊。桶水擔薪。供給十萬軍眾有餘。一夜潛
取諸營所著垢衣。浣淨悉遍。未舉鋒刃。賊寇盡退。不
樂官榮。請歸養親（三）。至十八。即於因聖寺魏珍禪師
處。投禮出家。禪師親與披剃。時感地動。地神捧盤承
髮。四眾奇之（四）。後行化慶州。齋主請僧。止三百眾。忽
有五百貧人。相隨赴應。主慮供不備。尚曰。但心平等。
無有不辦。齋畢。五百人化為羅漢。駕雲而去（五）。張弘
暢家畜牛馬。性極弊惡。尚示以慈善。不復觝齧（六）。及
引眾驪山栖靜。將種菜。地多虫蟻。乃巡疆定封虫便
外徙。遂得耕墾無傷（七）。尚患腫。膿潰外流。人有涑之
者。香味難比。或以帛拭者。香氣不散。尋即瘥愈。與人
消腫（八）。三原縣人田薩埵者。生來患聾。召之即能聽
（九）。又張蘇者。亦患生瘂。語之即能言（十）。武功縣僧。為
毒龍所魅。眾求救。即端拱對坐。龍遂托病僧言。禪師
既來。義無久住。頃即釋然（十一）。故使遠近瘴癘。淫邪所
惱者。莫不投造。尚亦不施餘術。但向之禪觀。無弗痊
者。乃至神樹龍廟。見即[(燬-臼+白)-土+工]除。巫覡所事。躬為屏當。世
人皆異之。號之為燉煌菩薩（十二）。由此聲聞於朝。隋文
帝甚加信敬。給月俸供之（十三）。後因詣南山。屬橫渠汎
溢。從者驚懼。尚率眾同涉。水即斷流。徐步而過。纔登
岸。水復如故（十四）。時分衛應供。齋主抱兒。乞消災延壽
之記。尚熟視曰。此汝冤家也。當與之懺悔。齋畢。令抱
至河邊。尚拋之入水。夫婦拊膺號呌。尚曰。汝兒猶在。
即以手指之。其兒化為六尺丈夫。立於波間。瞋責之
曰。汝前生取我金帛。殺我推溺水中。不因菩薩與我
解怨。誓不相赦。夫婦默然信服（十五）。偶將道履一䩫。置
於市門。三日不失。人問其故。尚曰。吾從無量劫來。不
盜他人一錢。報應如是。為盜者聞之。悉悔心易過（十六）。
尚稟性柔和。操行高潔。學無常師。以華嚴為業。住靜
終南山。遂準華嚴經義。作法界觀文。集成已。投巨火
中。禱曰。若契合聖心。令一字無損。忽感華嚴海會菩
薩。現身讚歎。後果無[(燬-臼+白)-土+工]（十七）。時弟子中。唯智儼獨得其
奧。僧有樊玄智。安定人也。弱歲修道於京城。南投為
上足。尚令誦華嚴。勸依法界觀門。修普賢行。久之。每
誦經際。口中頻獲舍利。前後數百粒（十八）。尚甞作法身
頌曰。嘉州牛喫草。益州馬腹脹。天下覓醫人。灸猪左
膊上。縱透達磨禪者。見之並皆捲舌（十九）。唐太宗仰慕
神德。詔請入內。帝自親迎。問曰。朕。苦寒熱。久而不愈。
師之神力。何以蠲除。尚曰。聖德御宇。微恙何憂。但頒
大赦。聖躬自安。上從之。疾遂瘳。因錫號曰帝心。宮庭
內外。禮事如佛（二十）。貞觀十四年。十月二十五日。普會
<pb n="452"/>
有緣於雍州南郊義善寺。聲色不渝。忽言別眾（二十一）。
復入內辭太宗。昇太階殿。化於御床。帝留大內。供養
七日。時年八十四也。遺體若生。異香時發。經一七已。
勅同座送樊川北原鑿埪處之。即今會聖院也。京邑
同嗟。製服亘野。龕中面色。經月彌鮮。安坐三週。全身
不散。隨建塔於長安南華嚴寺（二十二）。尚。未示寂前。一
門人來辭曰。往五臺禮文殊。尚微笑說頌曰。遊子漫
波波。臺山禮土坡。文殊秪這是。何處覓彌陀。彼不喻
而去。方抵山麓。遇老人曰。子來何為。曰。禮文殊來。曰。
大士已往長安。教化眾生去也。曰。誰為是。曰。杜順和
尚也。僧聳然失聲曰。是我師也。奄忽中。老人乃失。兼
程而歸。適[滻-文+(立-一)]水瀑漲。三日方濟。到時尚。已前一日化
去矣。以此驗知是文殊應身也（二十三）。餘廣傳記。
<other>二祖智儼和尚</other>
二祖諱智儼。俗姓趙氏。生於開皇二十年也。別號雲
華和尚。師居是寺。因而名之。又號至相尊者。亦因主
化其中。人故稱之。英敏特達。頴悟非常。經書過目。成
誦不忘（一）。初剃染時。即於大藏前立誓願。抽得華嚴
第一（二）。遂往終南山。杜順和尚所。投為上足。師侍未
久。盡得其旨。尚以所集觀法。傳與師習。令其講授（三）。
後志欲弘通。偶遇異僧來謂曰。汝欲解華嚴一乘法
界宗者。其十地中六相之義。是也。慎勿輕怠。可一二
月間。靜攝思之。當自知爾。言訖。忽然不見（四）。因即淘研。
不盈累朔。豁爾貫通。時年二十七也（五）。隨於至相寺。
製華嚴經搜玄義鈔五卷。題名華嚴經中搜玄分劑
通智方軌。即明六相。開十玄。立五教也（六）。時京兆崇
福寺慧祐。戒行精苦。向慕師德。特來親事。師教專以
華嚴為業。每清晨良宵。焚香[虔-文+ㄆ]誦出現品。後時忽見
十餘菩薩。從地踊出。現身金色。皆放光明。坐蓮華座。
合掌聽誦此品。經畢便隱（七）。顯慶四年。師於雲華寺
中講華嚴。宗風大振。名徧寰內。緇素道俗。咸皆歸禮。
時法藏年十七。辭親求法於太白山。後聞親疾。出谷
入京。至中夜。忽覩神光。來燭庭宇。乃歎曰。當有異人。
發弘大教。翌旦就寺膜拜已。因設數問。皆出意表。師
嗟賞曰。比丘義龍輩。尚罕扣斯端。何計仁賢。發皇耳
目。或告曰。是居士雲棲木食。久玩雜華。為覲慈親。乍
來至此。藏既餐和尚之妙解。以為真吾師也。師亦喜
傳炷之得人矣（八）。龍朔二年。海東義想公。同元曉公。
入大唐國。夜宿古塚。曉公因達唯心旨故。即迴新羅。
想。公來雲華。禮事和尚。願為弟子。與藏公同學（九）。總
章元年。師將去世。藏公尚居俗服。乃囑道成。薄塵諸
大德曰。此賢者。注意於華嚴。葢無師自悟。紹隆遺法。
其惟是人。幸假餘光。俾沾制度。後夢般若臺傾。高幢
亦倒。告門人曰。吾將暫往淨方也。不餘月。遂說法而
逝。壽年七十二矣（十）。時義想傳不思議經。歸海東大
弘。彼國推為華嚴初祖。並號浮石尊者（十一）。後長壽年
間。藏公因勝詮法師迴新羅。寄書於義想曰。夙世同
因。今生同業。得於此報。俱沐大經。特蒙先師。授茲奧
典。希傍此業。用結來因。但以和尚章疏。義豐文簡。致
令後人。多難趣入。是以具錄微言妙旨。勒成義記。傳
之彼土。幸示箴誨。想乃掩室探討。涉旬方出。召弟子
真定。相圓亮。元表。訓四人。俾分講探玄記。每各十卷。
告之曰。博我者藏公。起予者爾輩。各宜勉旃。毋自欺
也。遂令教傳一國。學徧十山。皆憑雲華和尚法化力
也（十二）。其神異德行。備如感應傳說。
<other>三祖賢首國師</other>
三祖諱法藏。字賢首。帝錫別號國一法師。俗姓康氏。
其先康居國人。高。曾相繼為彼國相。祖自康居來朝。
占風聖代。考諱謐。太宗。贈左侍中。弟諱寶藏。為中宗
朝議郎行統萬監（一）。師托胎時。母氏夢吞日光而孕。
當貞觀十七年。十一月初二日生也（二）。及生而慕無
上。至顯慶三年。十六歲時。煉一指於岐州法門寺舍
利塔前。作法供養。誓悟佛乘（三）。次年志銳擇師。遂辭
<pb n="453"/>
親。求法於太白山。閱方等諸典（四）。後聞慈親不悅。歸
奉庭闈。綿歷歲月。能竭其力。時儼和尚。於雲華講大
經。師禮為弟子。深入無盡（五）。總章元年。二十六歲時。
往釋迦彌多羅尊者所。請受菩薩戒。眾告曰。是居士
能誦華嚴。兼講梵網。尊者驚歎曰。但持淨行一品。已
得菩薩大戒。況義解耶（六）。咸亨元年。師二十八歲。屬
榮國夫人楊氏奄歸。武后廣樹福田。捨宅為太原寺。
成。塵諸大德。受儼和尚顧託者。連狀薦舉。由是奉勑
削染於太原道場。仍詔為住持（七）。上元元年。有旨命
京城十大德。為師授滿分戒。賜號貴首（即署字為號也）。復詔
師於太原寺講華嚴。端午節。天后遣使。送衣五事（八）。
調露元年五月間。壅州萬年縣何容師。嗜食雞子無
算。暴死。同七百人。入鑊湯獄。附信返魂者。令第四子
行證。懇求師贖罪。師令誦寫華嚴經。至永隆元年八
月。寫就莊嚴。請僧齋懺。會眾乃見何容師等七百鬼
徒。到席禮謝（九）。師於晉譯。每嘆缺而不全。是年日照
三藏。齎梵本至京。高宗詔於魏國西寺。翻譯經論。師
往就問之。照曰。晉第八會文。亦來至此。遂與三藏對
校。果獲善財求天主光等十善友文。乃請譯補缺。就
於西太原寺。譯出法界品內兩處脫文。一從摩耶夫
人後。彌勒菩薩前。中間天主光等十善知識。二從彌
勒菩薩後。至三千大千世界微塵數善知識前。中間
文殊申手。過一百一十由旬。按善財頂。依此六十卷本
為定（十）。尋奉綸旨。與日照三藏。及道成律師薄塵法
師大乘基法師等。同譯蜜嚴等經。顯識等論十有餘
部。合二十四卷。復禮法師潤文。慧智法師度語（十一）。永
淳元年四月間。雍州長安縣郭神亮者。修淨行。暴終。
諸天引至兜率內院。禮敬慈氏。有一菩薩謂曰。何不
受持華嚴。亮以無人講解為辭。曰。現有賢首菩薩弘
揚。何得言無（十二）。文明元年。師與日照三藏。在西太原
寺翻經暇。躬親問曰。西域古德。於一代聖教。判權實
否。答曰。近代天竺。有二論師。一名戒賢。遠承慈氏。無
著。近踵護法。難陀。立法相宗。二稱智光。遠宗文殊。龍
勝。近稟青目。清辨。立法性宗。自是判教疑決（十三）。時成。
塵二德問。京兆有王明幹。死入地獄。地藏菩薩教誦
偈曰。若人欲了知。三世一切佛。應當如是觀。心造諸
如來。入見閻王。王聞之。放免。三日後方蘇。向空觀寺
僧定法師說之。然不知有出否。師答曰。此乃華嚴第
四夜摩會中偈。檢之果是十行頌也（十四）。埀拱二年。師
於慈恩寺講雜華（十五）。永昌元年。二月四日。遇于闐三
藏因陀羅般若。於神都魏國東寺。告以沙彌般若彌
伽薄。昇天誦華嚴。能破修羅陣事（十六）。天授元年。覲親
于夏州。郡牧邑宰。靡不郊迎（十七）。天授二年。曾州牧宰。
迎講大經。因論邪正。會中有左道者。不信佛法。口發
惡言。身面忽疱。眉鬚盡爛。遽來求懺。師誡勸曰。此猶
華報耳。汝當禮敬三寶。[虔-文+ㄆ]唪華嚴百遍。罪可滅矣。讀
經未半。形質如舊（十八）。長壽年間。師於雲華講百千經。
有光明現從口出。須臾成葢。眾所具載（十九）。延載元年。
講至十地品。天華四散。五雲凝空。崇朝不輟。香彩射
人（二十）。證聖元年三月。詔於東都大遍空寺。同實叉難
陀。再譯華嚴。弘景。圓測。神英。法寶諸德共譯。復禮綴
文。師為筆受。譯堂前陸地開百葉蓮華。眾覩禎祥。競
加精練。太后時幸其寺。親受筆削。施供食饌。次移佛
授記寺譯（二十一）。登封元年。詔師於太原寺講大經（二十
二）。神功元年。邊寇拒命。出師討之。特詔師依經呪法。
遏除寇虐。師舋浴更衣。建立十一面觀音像。準神呪
經。行道始數日。蒯城之外。將士聞天鼓之聲。良鄉縣
中。賊眾覩觀音之像。月捷以聞。優詔慰勞（二十三）。聖曆
二年。十月八日譯畢。佛授記寺諸大德。請師開演。勑
令十五日啟講。至臘月十二晚。講華藏世界海震動
之文。講堂及寺宇。忽然震吼。道俗數千。歎未曾有。難
陀三藏。并當寺龍象。具表奏聞。十九日御批下云。因
敷演微言。弘揚祕賾。初譯之日。夢甘露以呈祥。開講
<pb n="454"/>
之辰。感地動而標異。斯乃如來降跡。用符九會文耳。
豈朕庸虗。敢當瑞應（二十四）。新譯唐經。雖增現相普賢
世界華藏十定諸品。却脫日照三藏所補文殊按善
財文。師以新舊兩經。對勘梵本。將日照補者。安喜學
脫處。遂得文續義連。今之所傳。即第四本（一。晉譯本。二。日照補。
三。喜學譯。四。賢首補。今現行者。二十五）。久視元年。五月五日。詔於東都
三陽宮。與實叉三藏。同譯入楞伽經（二十六）。長安二年。
於西京清禪寺。與實叉譯文殊授記經（二十七）。時禮部
滎陽鄭公。持心經數千萬遍。再三請解。師為著般若
略疏（二十八）。長安三年。詔與義淨三藏等華梵十四人。
共譯金光明最勝王經等二十一部。一百十五卷。師
為證譯（二十九）。長安四年冬杪。勑眾僧於內道場。建華
嚴法會。有雙浮圖。放五色光。現於冰內。師親見之。指
呈眾德（三十）。時天后召師於長生殿。問六相十玄之旨。
師指殿隅金師子為喻曉之。至一一毛頭。各有金師
子。一一毛頭師子。同時頓入一毛中。一一毛中。皆有
無邊師子。如是重重無盡。后乃豁然。隨貢金師子章
一篇（三十一）。因對揚。言及岐州舍利。是阿育王靈迹。特
命鳳閣侍郎崔玄暐。與師偕往法門寺迎之。時師為
大崇福寺主。遂與應大德綱律師等十人。俱至塔所。
行道七晝夜。然後啟之。舍利於掌上騰光。隨人福善。
感見天殊。臘月除日。至西京崇福寺中。正月十一。達
東都洛陽城下。凡摛瑞光者七。抱戴者再（三十二）。神龍
元年。詔與彌陀山。譯無垢淨光陀羅尼經（三十三）。其年
張易之叛逆。因師內弘法力。外贊皇猷。及除凶徒已
後。賜以鴻臚卿職。固辭固授。遂奏請與弟朝議郎行
統萬監康寶藏。歸里養親。中宗降勑褒之（三十四）。冬十
一月朔旦。勑令寫師真儀。御製讚四章（三十五）。神龍二
年。詔與菩提流支。就於西崇福寺。譯寶積經。命為證
義（三十六）。景龍二年。中夏憫雨。勑師集百法師。於薦福
寺。以法禱之。近七朝。遽致滂沱。詔曰。敷百座以祈恩。
未一旬而獲應。師等精誠。均沾法液。七月復旱。感驗
如初。勑曰。慈雲演蔭。法雨含滋。師等熏修。遽蒙昭感
（三十七）。由是中宗。禮為菩薩戒師。賜號國一（三十八）。師因
萬乘歸心。八紘延首。遂奏請於兩都。及吳越清凉山
五處起寺。均榜華嚴之號。仍寫三藏。并諸家章疏貯
之。於是乎像圖七處。數越萬家。故人於師。皆不稱諱。
而以大乘法師。華嚴和尚名焉（三十九）。後又召師。入內。
同義淨三藏。譯七佛藥師等經（四十）。景雲元年。詔與菩
提流支。譯寶積經。帝亦親躬筆受（四十一）。景雲二年。冬
不雪。召師入禁中問之。師曰。有經名隨求即得大自
在陀羅尼。若結壇作法。寫是呪語。投於龍湫。應時必
獲。詔可其請。遽往藍田山悟真寺龍池所作法。未旬
大雪。表奏上聞。制報曰。勑華嚴師。啟請祈恩。三寶流
慈。兩度降雪。精誠上感。遂乃盈尺。慮不周洽。且未須
出。及六出遍四方。復降詔曰。勑華嚴師。法體如何。焚
香纔畢。旋降瑞雪。雖則如來演貺。實由啟懇誠切（四十
二）。太極元年。七月彗星現。睿宗詔華嚴和尚為菩薩
戒師。受心地戒。遂傳位。改號先天元年。脫屣忘機。褰
衣養德（四十三）。是年十一月初二日。太上皇以師壽誕。
錫衣財。暨食味。誥曰。勑華嚴師。欣承載誕之祥。喜遇
高禖之慶。乘茲令日。用表單心。故奉法衣。兼陳湯餅。
願壽等恒沙。年同劫石。別賜絹二千匹。俾贍興福所
須（四十四）。和尚雖為五帝門師（高中。睿玄。武后也）。王臣並皆禮
事。然猶糞掃其衣。禪悅其食。惟以戒忍自守。弘法利
生為務。前後講華嚴經三十餘遍。間有不了無盡法
界。重重帝網義者。又為設巧方便。取鏡十面。八方安
排。上下各一。相去一丈餘。面面相對。中安一佛像。然
一燈以照之。互影交光。學者因曉剎海涉入重重無
盡之旨（四十五）。由此輪下。從學如雲。莫能悉數。錚錚嗣
法者。曰宏觀。文超。東都華嚴寺智光。荷恩寺宗一。靜
法寺慧苑。經行寺慧英（四十六）。其著疏。約百餘卷。晉譯
華嚴經探玄記四十卷。一乘教義分齊章四卷。指歸
<pb n="455"/>
一卷。綱目一卷。玄義章一卷。䇿林一卷。華嚴三昧觀
一卷。華藏世界觀一卷。妄盡還源觀一卷。翻譯晉經
梵語一卷。唐譯新經音義一卷。華嚴佛菩薩名五卷。
華嚴感應傳五卷。楞伽經疏七卷。密嚴經疏三卷。梵
網經疏三卷。法華經疏七卷。起信論疏三卷。別記一
卷。十二門論宗致義記二卷。法界無差別論義疏一
卷。三寶別行記一卷。流轉章一卷。法界緣起章一卷。
圓音章法身章十世章共一卷。晚述新經略疏共十
二卷（四十七）。和尚預知時至。解到唐譯第六行文。遂越
次釋十定品。僅了九定。便辭帝別眾。於西京大薦福
寺。吉祥而逝。屬先天元年十一月十四日也。世壽七
十歲。僧臘四十三。帝聽若驚。聖聞如失。越五日。賜誥
賻。贈鴻臚卿。絹一千二百匹。葬事準僧例。餘皆官供
（四十八）。以其月二十四日。葬於神禾原華嚴寺南。勑諡
賢首（即依署諡號）。送葬之儀。皆用追寵典屬國三品格式
禮也。門人請祕書少監閻朝隱撰[石*((白-日+田)/廾)]文。槩表行迹。若
欲詳覧。具如西京華嚴寺千里法師別錄。與海東法
師光嚴記。翰林侍講崔致遠傳明。
<other>四祖清凉國師</other>
四祖諱澄觀。字大休。俗姓夏侯氏。越州會稽人也（一）。
身長九尺四寸。雙手過膝。口四十齒。聲韵如鐘。目光
夜發。晝乃不眴。日記萬言。七行俱下。二生於玄宗開
元二十六年。母誕之辰。光明滿室。洞徹鄰右（三）。每童
戲。聚沙建塔（四）。年九歲。禮本州寶林寺體真禪德為
師。歲曜一周。解通三藏（五）。天寶七年。師十一歲。奉恩
試經得度（六）。纔服田衣。思冥理觀。乃講般若涅槃蓮
華淨名圓覺等一十四經。起信寶性瑜伽唯識俱舍
中百因明等九論（七）。肅宗至德二年。師受具戒於曇
一大師門下。行南山止作事。遂為眾德。講演律藏（八）。
又禮常照禪師。授菩薩戒。原始要終。十誓自勵。體不
損沙門之表。心不違如來之制。坐不背法界之經。性
不染情愛之境。足不履尼寺之塵。脇不觸居士之榻。
目不視非儀之彩。舌不味過午之餚。手不釋圓明之
珠。宿不離衣鉢之側（九）。從牛頭忠徑山欽。問西來宗
旨。又謁洛陽無名禪師。印可融寂。自在受用（十）。即曰。
明以照幽。法以達迷。然交暎千門。融冶萬有。廣大悉
備。盡法界之術。唯大華嚴。復參東京大詵和尚。聽受
玄旨。利根頓悟。再周能演。詵曰。法界宗乘。全在汝矣
（十一）。次後名價日高。迨代宗大曆三年。詔師入內。與大
辨正不空三藏。於大興善寺譯經。命為潤文大德。帝
一日問佛經大旨。師答條然有緒。帝於言下豁悟。遂
事以師禮。恩渥彌厚。至六年進所譯經。凡七十七部。
一百二十卷（十二）。及出譯場辭謝帝後。即開闡華嚴。講
至住處品。審文殊隨事。觀照五頂。遂不遠萬里。委命
棲托。於大華嚴寺。住錫十稔（十三）。山上緇侶。懇命敷揚。
因思五地聖人。身棲佛境。心證真如。尚起後得智。學
世間解。由是博覧六藝。圖史。九流異學。華夏訓詁。竺
乾梵字。四圍五明。聖教世典等書。靡不該洽（十四）。至德
宗。建中四年。欲下筆著疏。先求瑞應。即於般若院。啟
曼拏羅。優游理觀。祈聖佑之。一夕夢金容。挺持山嶽。
月滿毫相。卓立空際。仍於𥧌內。捧咽面門。既覺而喜。
知獲光明遍照徵矣。是月也。設無遮會以慶之（十五）。從
此落筆。恍若有神。絕無停思。當興元元年為始。舊疏
中唯賢首得旨。遂宗承之。經前開十門談玄。釋文以
四分分科。至貞元三年告就。疏成二十卷。其夕又夢
自身為龍。頭枕南臺。尾蟠北臺。鱗[髟/(鼠-臼+(ㄇ@(企-止)))]耀空。光逾皎日。
須臾奮迅。化成百千小龍。分照四方而去。遂悟此是
流通大疏之兆也（十六）。初為眾講。感景雲凝停空中。逾
時不散（十七）。後又為僧睿等百餘講者。造隨疏演義鈔
四十卷。隨文手鏡一百卷（十八）。貞元七年。河東節度使
李自良。請師於崇福寺講新疏。德宗聞其風。遣中使
李輔光。宣詔入都。問佛法大意（十九）。貞元十二年。宣河
東節度使禮部尚書李詵。備禮迎師入京。詔同罽賓
<pb n="456"/>
三藏般若。翻譯烏茶國所進華嚴後分梵夾。師承睿
旨。於六月五日為始翻譯。帝親預譯場。一日不至。即
命僧寂光依律說欲云。皇有國事因緣。如法僧事。與
欲清淨。至十四年二月二十四日譯就。共四十卷。進
上（二十）。是年四月。帝生誕。詔請師。於麟德殿。開示新譯
華嚴宗旨。羣臣大集。師陞高座說曰。我皇御宇。德合
乾坤。光宅萬方。重譯來貢。特回明詔。再譯真詮。觀顧
多天幸。承旨幽讚。極虗空之可度。體無邊涯。大也。竭
滄溟而可飲。法門無盡。方也。碎塵剎而可數。用無能
測。廣也。離覺所覺。朗萬法之幽邃。佛也。芬敷萬行。榮
耀眾德。華也。圓茲行德。飾彼十身。嚴也。貫攝玄微。以
成真光之彩。經也。總斯經題之七字。乃為一部之宏
綱。將契本性。非行莫階。故說普賢無邊勝行。行起解
絕。智證圓明。無礙融通。現前受用。帝大悅。讚曰。妙哉
言乎。微而且顯。賜紫衲方袍。禮為教授和尚（二十一）。五
月遣中使霍仙鳴。傳宣𢕘入。詔令造新譯華嚴後分
經疏。師奉旨。述後分疏十卷。行願品經別行疏一卷
（二十二）。貞元十五年。詔受鎮國大師號。進天下大僧錄
（二十三）。四月帝誕節。勑有司備儀輦。迎教授和尚入內
殿。闡揚大經。師陞座曰。大哉真界。萬法資始。包空有
而絕相。入言象而無迹。我佛得之。妙踐真覺。廓盡塵
習。融身剎以相含。流聲光而遐燭。我皇得之。靈鑒虗
極。保合太和。聖文掩於百王。淳風扇於萬國。華嚴經
者。即窮斯旨趣。盡其源流。故[懨-猒+火]廓宏遠。包納冲邃。不
可得而思議矣。失其旨也。徒修因於曠劫。得其門也。
等諸佛於一朝。諦觀一塵。法界在掌。理深智遠。識昧
辭單。塵黷聖聰。退座而已。帝時默湛海印。朗然大覺。
顧謂羣臣曰。朕之師。言雅而簡。辭典而富。扇真風於
第一義天。能以聖法。清凉朕心。仍以清涼。賜為國師
之號（二十四）。由是中外台輔重臣。咸以八戒。禮而師之
（二十五）。時順宗在東宮。以心要遣問於師。師答書曰。至
道本乎一心。心法本乎無住。無住心體。靈知不昧。性
相寂然。包含德用。迷現量則惑苦紛然。悟真性則空
明廓徹。雖即心即佛。惟證者方知。又請述了義一卷。
并食肉得罪因緣一篇（二十六）。永貞元年。順宗登帝位。
詔師於興唐寺。為造普光殿。華嚴閣。塑華藏剎。圖法
界會（二十七）。憲宗元和二年。南康王韋皐。相國武元衡。
請著法界觀玄鏡一卷（二十八）。元和五年。詔師入內談
法。帝問華嚴所詮。何謂法界。師曰。法界者。一切眾生
身心之本體也。從本已來。靈明廓徹。廣大虗寂。唯一
真境而已。無有形貌而森羅大千。無有邊際而含容
萬有。昭昭於心目之間而相不可覩。晃晃於色塵之
內而理不可分。非徹法之慧目。離念之明智。不能見
自心如此之靈通也。故世尊初成正覺。歎曰奇哉。我
今普見一切眾生。具有如來智慧德相。但以妄想執
著而不能證得。於是稱法界性。說華嚴經。全以真空
揀情。事理融攝。周遍凝寂。是之謂法界大旨。帝聽玄
談已。廓然自得。即勑有司。別鑄金印。遷賜僧統清凉
國師之號。統冠天下緇侶。主教門事（二十九）。穆宗。敬宗。
咸仰巨休。悉封大照國師（三十）。文宗太和五年。帝受心
戒於師。誓不食蛤（三十一）。開成元年。帝以師百歲壽誕。
賜衣財食味。加封大統國師（三十二）。大經前後。講五十
遍（三十三）。無遮大會。一十五設（三十四）。凡著述現流傳者。
總四百餘卷。相國齊抗。鄭餘慶。高郢。請撰華嚴綱要
三卷。相國李吉甫。侍郎歸登。鮒馬杜琮。請述正要一
卷。僕射高崇文。請著鏡燈說文一卷。司徒嚴綬。司空
鄭元。刺史陸長源。請撰三聖圓融觀一卷。節度使薛
華。觀察使孟簡。中書錢徽。拾遺白居易。給事杜羔等。
請製七處九會。華藏界圖。心鏡說文十卷。又與僧錄
靈䆳大師。十八首座。十寺三學上流。製華嚴圓覺四
分中觀等經律論關脉三十餘部。又述大經了義備
要三卷。七聖降誕節對御講經談論文。兼一家詩牋
表章。總八十餘卷（三十五）。弟子為人師者。三十有八。海
<pb n="457"/>
岸。寂光為首。稟受學徒一千。唯東京僧睿。圭山宗密。
獨得其奧。餘皆虗心而來。實腹而去（三十六）。開成三年。
三月六日。召上足三教首座寶印大師海岸等。囑曰。
吾聞偶運無功。先聖悼嘆。復質無行。古人恥之。無昭
穆動靜。無綸緒往復。勿穿鑿異端。勿順非辨偽。勿迷
陷邪心。勿固牢鬪諍。大明不能破長夜之昏。慈母不
能保身後之子。當取信於佛。無取信於人。真界玄微。
非言說所顯。要以深心體解。朗然現前。對境無心。逢
緣不動。則不孤我矣。言訖。趺坐而逝（三十七）。師生歷九
朝。為七帝師。俗壽一百二。僧臘八十三。言論清雅。動
止作則。學瞻九流。才供二筆。盡形一食。不蓄餘長（三十
八）。文宗以祖聖崇仰。特輟朝三日。重臣縞素（三十九）。蛻
經三七。顏光益潤。端身凜嶽（四十）。其月二十七日。承旨
奉全身塔於終南山（四十一）。初搞有梵僧到闕。表稱於
葱嶺見二使者。凌空而過。以呪止而問之。答曰。余乃
北印度文殊堂神也。東震取華嚴菩薩大牙。歸國供
養。有旨啟塔驗之。果失一牙。唯三十九存焉。璨然如
霜。面貌如生（四十二）。遂闍維。得舍利數千粒。明光瑩潤
（四十三）。舌如紅蓮。火不能變（四十四）。上勑諡。仍號清凉國
師（亦依號諡也。四十五）。賜塔額曰妙覺（四十六）。詔相國裴休撰[石*((白-日+田)/廾)]
記（四十七）。勑寫國師真儀。奉安大興唐寺。文宗御製像
讚八章（四十八）。餘如別傳。
<other>五祖圭峰大師</other>
五祖諱宗密號圭峰。師居是山。因得斯稱。德宗建中
元年生也。果州西充縣人。俗姓何氏。家世業儒。一師
髫齓時。精通儒學。洎弱冠。聽習經論。止葷茹。親禪德
（二）。憲宗元和二年。將赴貢舉。偶值遂州大雲寺道圓
禪師法席。問法契心。如針芥相投。遂求披剃。時年二
十七也（三）。為沙彌時。一日隨眾僧齋於府吏任灌家
師。居末座。以次授經。得圓覺十二章。讀一二章。豁然
大悟。身心喜躍。歸白於圓。圓曰。此經諸佛授汝耳。汝
當大弘圓頓之教。汝行矣。無滯一隅（四）。遂當年受具
戒。奉命辭去。謁荊南忠。禪師。忠曰。傳教人也。復參洛
陽照。禪師。昭曰。菩薩中人也（五）。元和五年。抵襄漢。遇
[懨-猒+火]覺寺靈峯闍黎。病中授與清凉國師所撰華嚴大
疏二十卷。大鈔四十卷。覽之。欣然曰。吾禪遇南宗。教
逢圓覺。一言之下。心地開通。一軸之中。義天朗耀。今
復得此大法。吾其幸哉。即為眾講一遍（六）。元和六年。
往東都禮祖塔。駐錫永穆寺。四眾再請。講第二遍。聽
徒中有泰恭者。不勝慶遇。斷臂酬恩（七）。師因未見清
凉。遂修書一緘。并述領解新疏鈔中關節血脉一篇。
遙敘門人之禮。差徒玄珪。智輝。馳奉疏主。疏主即批
答云。不面不傳。得旨繫表。意猶吾心。未之有也。非憑
聖力。必藉宿因。輪王真子。可以為喻。倘得一面。印所
懸解。復何加焉（八）。講畢。詣上都。禮覲清凉國師。印曰。
毗盧華藏。能從我游者。舍汝其誰歟。初二年間。晝夜
隨侍。次後雖於諸寺講論。有疑則往來咨決不絕（九）
數年請益後。至元和十一年春。在終南山智炬寺。出
圓覺科文。纂要二卷（十）。誓不下山。遍閱藏經三年（十一）。
願畢。十四年於興福寺。出金剛纂要疏一卷。鈔一卷
（十二）。十五年春。於上都興福保壽二寺。集唯識疏二卷
（十三）。長慶元年。退居鄠縣草堂寺（十四）。二年春。重治圓覺
經解。又於南山豐德寺。製華嚴綸貫五卷（十五）。三年夏。
於豐德寺。纂四分律疏三卷（十六）。至冬初。圓覺著述功
就。大疏三卷。大鈔十三卷（十七）。隨後又註略疏兩卷。小
鈔六卷。道場修證儀十八卷（十八）。太和二年慶成節。文
宗詔入內殿。問諸法要。賜紫袍。勑號大德（十九）。朝臣士
庶。咸皆歸仰。唯相國裴休。深入堂奧而為外護（二十）。山
南溫造尚書問。悟理息妄之人。不復結業。一期壽終
之後。靈性何依。師曰。一切眾生。莫不具有覺性。靈明空
寂。與佛無殊。但以無始劫來。未曾了悟。妄執身為我
相。故生愛惡等情。隨情造業。隨業受報。生老病死。長
劫輪迴。然身中覺性。未曾生死。如夢被驅役。而身本
<pb n="458"/>
安閑。如池水作冰。而濕性不易。若能悟此性。即是法
身。本自無生。何有依托。真理雖然頓達。妄情難以卒
除。須常覺察。損之又損。但可以空寂為自體。勿認色
身。以靈知為自心。勿認妄念。妄念若起。都不隨之。即
臨命終時。業自不能繫。雖有中陰。所向自由。天上人
間。隨意寄托。若愛惡之念已泯。即不受分段之身。若
微細流注寂滅。則圓覺大智朗然。隨機現化。名之為
佛。偈曰。作有義事。是惺悟心。作無義事。是狂亂心。狂
亂隨情念。臨終被業牽。惺悟不由情。臨終能轉業（二十
一）。前後著涅槃。起信。蘭盆。行願。法界觀等經論疏鈔。
并集諸宗禪言為禪源詮。及酬答書偈議論等。總九
十餘卷（二十二）。武宗會昌元年。正月六日。於興福院誡
門人。令舁屍施鳥獸。其骨焚而散之。言訖坐滅（二十三）。
其月二十二日。道俗奉全身於圭峯茶毗。得舍利數
十粒。皆白潤。及火後。門人泣而求之。並得於煨燼內。
乃藏之石室（二十四）。閱世六十二。僧臘三十四。門弟子
僧尼四眾得度脫者。凡數千人。相國裴休撰[石*((白-日+田)/廾)]文。略
曰。一心者。萬法之總也。分而為定慧。開而為六度。散
而為萬行。萬行未曾非一心。一心未甞違萬行。故禪
師之為道也。以知見為法門。以寂靜為正味。慈忍為
甲冑。慧斷為劍矛。鎮撫邪雜。解釋縲籠。窮子不歸。貧
女不富。吾師恥之。三乘不興。四分不振。吾師恥之。忠
孝不並化。荷擔不勝任。吾師恥之。故皇皇於濟拔。汲
汲於開誘。不以一行自高。不以一德自聳。人有皈依
者。不俟請而往也。有求益者。不俟憤則啟矣。雖童幼。
不簡於應接。雖傲狠。不怠於扣勵。真如來付囑之菩
薩。眾生不請之良友。其四依之一乎。其十地之人乎
（二十五）。至宣宗追諡定慧禪師。塔曰青蓮（二十六）。詳載他集。

法界宗五祖略記（終）

<other>No. 767-5
 論主馬鳴菩薩略錄</other>

菩薩中天竺土。波羅奈國人也。父名盧伽。母名瞿那。
當佛入滅六百年後示生（一）。初降生時。感動諸馬悲
鳴不已。故號馬鳴。亦名功勝。以有作無作諸功德中。
最為殊勝故（二）。未出家前。聞富那奢尊者。道證深邃。
識見高遠。往謂之曰。沙門。世間言論。我能毀壞。如雹
摧草。屈則斬舌。尊者徐應之曰。諸佛法中。不出二諦。
就世俗諦。假名為我。第一義諦。皆悉空寂。如是推求。
我何可得。汝當思惟。定為誰勝。馬鳴心念。世俗諦假。
第一義空。如斯二諦。既無所得。如何可壞。我墮負矣。
遂稽首謝屈（三）。尊者度令出家。語大眾曰。此大士者。
昔為毗舍離國王。有一類人。如馬裸露。王運神力。分
身為蠶。民乃得衣。王後復生中印度境。人馬皆悉愛
戀悲鳴。因號馬鳴。摩訶摩耶經中。如來記云。吾滅度
後六百年已。諸外道等。邪見競興。毀滅佛法。有一比
丘。名曰馬鳴。善說法要。度人無量。降伏一切邪見外
道。今正是其時也（四）。及剃度後。尊者復以神力化悟。
先置經於暗室。尋令取之。白言。室暗不見。告曰。但能
向往。何患無見。即以神光。徹照巨細。疑曰。此幻也。盡
其術以除之。明相倍盛。始知尊者指光晃耀。心便諦
信（五）。尊者將入涅槃。以法付囑。告以偈言。譬如暗室。
然大明炬。所有諸物。照悉無異。如來法炬。熾亦如是。
流布人間。滅諸暗痴。諸賢聖人。守護委託。次至於我。
用汝付囑。汝當至心。受持不絕。令未來世。永得饒益
（六）。大士受付囑已。由是建大法幢。摧伏異道。遂造甘
蔗論六百卷。釋楞伽經（七）。又造一心遍滿論。融俗歸
真論。真如三昧論等百有餘部。皆啟深經妙旨。悉斥
邪見顛眸（八）。後因文多義邈。淺識難窺。復依華嚴密
嚴勝鬘光明大集楞伽瓔珞般若法華涅槃等百本
大乘經。造大乘起信論。令其義豐文約。解行雙備。上
<pb n="459"/>
中下根。並入法界（九）。四眾見聞者。起信受度。不可勝
數。華氏國俗尚伎樂。遂作樂名𡃤吒唎羅。用化人民。
於樂音中。調韵哀婉。宣說諸法無常苦空。感動貴賤
等人。皆悉發心出家。後有五百王子。一聞開悟。厭欲
離俗。王恐國內虗曠。世業廢毀。嚴禁伎人。不得更作
（十）。又善能撫琴以宣法音。諸馬聞之。咸悉悲鳴。名聞
諸國。靡不仰慕（十一）。月支國王。弗能致奉。集四種兵。圍
華氏城。索金錢九億。并馬鳴大士當相赦。王即備儀
以行。遂解兵圍和好（十二）。月支王還國。將欲試驗以行
正法。取馬七匹。絕其水草。經至七日。集內外沙門異
學。王躬禮請陞座說法。令繫七馬於會眾前。飤以草
糓。馬皆諦聽法要而不食。唯悲鳴垂淚而已。於是王
臣拜伏。魔外傾心（十三）。後復還華氏國。轉大法輪。忽有
老人。坐前仆地。大士告曰。此非庸流。當有異相。言訖
不見。俄而從地踴出一金色人。旋復化為女子。右手
指之。而說偈曰。稽首長老尊。當受如來記。今於此地
上。宣通第一義。說已。瞥然不見。大士曰。將有魔來。與
我校力。少頃。風雨暴至。天地晦暝。大士曰。魔來。信矣。
吾當除之。即指空中。現一大金色龍。奮發威神。震動
山嶽。大士儼然於座。魔事隨滅。經七日。有一小蟲。大
若蟭螟。潛形座下。大士以手取之。示眾曰。斯乃魔之
所變。盜聽吾法耳。放之令去。魔不能動。告曰。汝但歸
依三寶。即得神通。遂復本形。作禮懺悔。問曰。汝名誰
耶。眷屬多少。答曰。我名迦毗摩羅。眷屬三千。問曰。盡
汝神力。變化若何。答曰。我化巨海。極為小事。問曰。汝
化性海得不。對曰。性海我未甞知。即為說曰。山河大
地。皆依建立。三昧六通。由茲發現。摩羅聞已。遂發信
心。與諸徒眾。俱來求度。大士乃召五百羅漢。與授具
戒（十四）。復告之曰。如來正法眼藏。今當付囑於汝。偈言。
隱顯即本法。明暗元不二。今付悟了法。非取亦非離。
囑已。即入龍王奮迅三昧。挺身空中。如日輪相。然後
示滅。四眾以真體。藏之龍龕（十五）。摩訶衍論云。若尅其
本。大光明佛。若校其因。八地菩薩。西域造論興宗。推
為始祖矣。
<other>No. 767-6
 記主長水大師略錄</other>
法師諱子璿。杭之錢塘人也。俗姓鄭。父名[懨-猒+火]。別號東
平。母張氏。一生於宋太祖乾德三年三月三也。質稟
異人。智辨不類（二）。九歲禮普慧寺契宗為師。便誦楞
嚴不輟（三）。十二進沙彌。十三度具戒（四）。太平興國中。
詣秀州靈光寺（即精嚴寺）。依洪敏法師聽講。至動靜二相。
了然不生有省。告敏曰。敲空擊木。尚落筌[(ㄇ@(企-止))/弟]。舉目揚
眉。已成擬議。去此二途。方契斯旨。敏拊而證之。遂傳
華嚴教觀。隱𧷤玄奧。無不深究（五）。厥後登法席。開誘
緇褐。無慮三十餘會。感天雨華。即今嘉興楞嚴寺中
雨華堂也（六）。然欲探禪源。罔知攸往。聞滁州瑯琊山
慧覺禪師。道重當世。趨往參見。值上堂次。出問曰。清
淨本然。云何忽生山河大地。覺勵聲曰。清淨本然。云
何忽生山河大地。師當下豁悟願侍巾瓶。瑯琊曰。汝
宗不振久矣。宜勵志扶持。報佛恩德。勿以殊宗為介
意也。乃如教拜辭（七）。後住長水。會下徒眾千餘。語曰。
道非言象得。禪非擬議知。會意通玄。曾無別致。由是
二宗皆仰慕之。稱為秀州長水大師（八）。仁宗天聖年
間。撰楞嚴義疏十卷。并科旨二篇。丞相王公。序以冠
首。次又出金剛經刊定記。并起信論疏筆削記。並盛
傳於世（九）。又講行願鈔。法界觀。圓覺經。十六觀等。亦
無慮數十會（十）。大中祥符六年。翰林學士錢公易。奏
賜紫衣。署號長水疏主楞嚴大師（十一）。寶元元年。夏四
月。預先說法辭眾。至望旦入滅。俗壽七十五也。踰月。
痊塔於城南真如院（十二）。時有晉水法師源公。學華嚴
宗於五臺。南還。聽楞嚴圓覺起信唯識等經論於長
水。獨得璿師之奧。長水遂以法。傳於晉水焉（十三）。元祐
元年。高麗國王子祐世僧統義天。航海來朝。請益於
<pb n="460"/>
慧因源公之室。而為長水法孫。過真如。禮靈塔。請主
客員外郎楊公傑題其額。并請朝散大夫紫金魚袋
章衡撰塔亭記（十四）。高宗建炎中。金人發其塔。見師顏
如生。端坐缸中。爪髮旋身。眾皆驚悸羅拜。掩之而去
（十五）。餘如僧史等述。

<other>No. 767-7
 起信論法相</other>
<other>因緣分（一）</other>
八因緣　一令離苦得樂　二釋根本之義　三
令根熟不退　四令根少修信　五示方便消障
　六習止觀治過　七示念佛往生　八示利益
勸修（初一總相後七別相）。
<other>立義分（二）</other>
衍乘二相　一法。一心也。
　開二門　一心真如門　二心生滅門。
二義。三大也。
　三種大　一體大　二相大　三用大。
<other>解釋分（三）</other>
解釋三　一顯示正義　二對治邪執　三分別
道相。
△顯示正義（二）　一心法（一法界心也亦名眾生心）。
二義門　一心真如門　二心生滅門。
△真如門開五種真如　一離言中法界真如（相總門也
圖教詮）　二離言中絕相真如（離言說名字心緣相也。頓教詮）　三
依言中如實不空真如（淨法滿足也。終教詮）　四依言如實空
中法空真如（法我染法不相應也。始教詮）　五依言如實空中
我空真如（人我染法不相應也。小教詮。此二在下對治中顯）。
△生滅門開二義　一心。一識（如來藏心也亦名黎耶識）。
二義　一覺義　二不覺義。
△覺義有三　一本覺　二始覺　三究竟覺。
始覺三位　一名字　二相似　三隨分。
四覺　一本覺　二不覺　三始覺　四究竟覺。
二覺　一差別（四覺各別）　二平等（等同一覺）。
四相　一滅相（十信名覺）　二異相（三賢似覺）　三住相（十地
分覺）　四生相（等覺至佛地究竟覺）。
本覺有二　一隨染本覺　二性淨本覺。
隨染本覺二相　一智淨相　二妙業相。
性淨本覺有四大義　一如實空鏡　二因熏習
鏡　三法出離鏡　四緣熏習鏡。
△不覺義開十　初根本不覺（妄念也）　二業相　三
見相　四境相（無明不覺生三細也）　五智相　六續相
　七執取　八計名　九起業　十苦相（境界為緣長六粗也）。
並名枝末不覺。
覺與不覺二相　一同相（同一真如性相）　二異相（無漏無明
業幻差別）。
△生滅因緣成二　一黎耶因　二無明緣。
眾生依轉三　一心（梨耶）　二意（五意）　三識（意識）。
意有五名　一業識　二轉識　二現識　四智
識　五相續識。
二識依起　一業識依無明熏起　二事識依見
愛增長。
六染心　一執相應染（三賢信相應地離也）　二不斷相應
染（初淨心地離也）　三分別智相應染（七無相地離也）　四現色
不相應染（八色自在地離也）　五能見心不相應染（九心自在
地離也）　六根本業不相應染（十地終心佛地離也）。
二礙亦名二障　染心。名煩惱礙（障真如根本智）　無明。
名智礙（障世俗自然業智）。
△生滅相二種　一粗（前三染與心相應）　二細（後三染與心不相應）。
粗細四句　一粗中粗（初染凡夫境）　二粗中細（二三染）
　三細中粗（四五染。此二菩薩境）　四細中細（六染。佛境）。
六染依因緣二法　一因。不覺也（後三染）　二緣。妄
境也（前三染）。
<pb n="461"/>
△四法相熏起染淨法　一真如淨法　二無明染
因　三業識妄心　四六塵妄境。
熏起染法有三義　一境界熏妄心又二　一增
長念熏（智續）　二增長取熏（執計）。
二妄心熏無明又二　一業識熏（受三乘苦）　二事識
熏（受六凡苦）。
三無明熏真如又二　一根本無明熏（能成業識）　二
所見見愛熏（能成事識）。
熏起淨法有二義　一妄心熏真如又二　一事
識熏（凡小厭欣）　二意熏習（大乘厭欣）。
二真如熏無明又二　一自體相熏　二用熏習。
體相熏令二益　一厭（厭生死苦）　二欣（欣涅槃樂）。
欣厭須二法　一內因（真如體相內熏。正因也。木中火性）　二外
緣（佛菩薩等外熏。緣因也。人加鑽燧）。
用熏二緣　一差別緣　二平等緣。
差別又二　一近（速得度故）　二遠（久遠得度）。
近遠緣具二法　一增長行　二受道果。
體用熏二分別　一未相應　二已相應。
佛身有二　一應身（凡小依事識見）　二報身（菩薩依業識見）。
又二身　一法身（智性即色）　二智身（色性即智）。
△對治邪執我見有二　一人我見（依凡夫起）　二法我
見（依二乘起）。
△分別道相發心有三　一信成就發心　二解行
發心　三證發心。
信成就發心又三　一直心（正念真如）　二深心（集諸善行）
　三悲心（[托-七+友]眾生苦）。
方便有四　一行根本（不住生死之智不住涅槃之悲）　二能止
（能止惡法）　三發起善根（禮供三寶）　四大願平等（發願度盡眾生）。
菩薩示方便二　一為怯弱眾生速成正覺　二
為懈慢眾生祗劫成道。
菩薩三平等　一種性根等　二發心等　三所
證等。
發心相有三　一真心。無分別　二方便心。利眾
生　三業識心。微細起滅。
<other>修行信心分（四）</other>
一信根本（念真如法）　二信佛（求一切智）　三信法（修諸波羅蜜）
　四信僧（行二利行）。
修五門行　一施　二戒　三忍　四進　五止
觀。
懺悔四障　一惡業（過去障也）　二魔鬼　三世務
　四病苦（現在三障）。
修真如三昧得十利益　一諸佛護念　二不怖
魔鬼　三外道不惑　四遠離罪謗　五滅惡覺
疑　六佛境增信　七生死不怯　八柔和無惱
　九減損煩惱　十得定不驚。
觀行相有四　一法相觀　二大悲觀　三大願
觀　四精進觀。
觀法相三　一觀過如夢　二觀現如電　三觀
未如雲又四　一無常觀　二苦觀　三無我觀
　四不淨觀。
止觀對治二門　一止。治凡夫住著世間　二觀。
治二乘不起大悲。
<other>勸修利益分（五）</other>
修成三益　初聞時益　二思時益　三修時益。
毀謗三報　初經劫受苦　二自害害他　三斷
三寶種。

起信論法相（終）

<other>No. 767-8
 起信論釋教義中詮真妄生滅法相
之圖</other>
覧斯圖者。須熟讀論文。深研義理。意旨自得矣。且
<pb n="462"/>
就生滅一門而觀。若背覺合塵。則翻淨而為染。若
斷惑證真。則轉凡而成聖。又兼真如二門而觀。若
依真起妄。則法性隨緣。即真如門成生滅門。若會
緣入實。則無明體空。即生滅門成真如門。復加圓
融統觀。染淨妄真。總不離法界藏心矣。如此流變
三疊順逆觀之。或迷或悟。或佛或生。顧在當人用
心何如耳。豈有一定法哉。發趣道相者。宜慎思之。
慈雲灌頂行者續法題
<img n="X/X45p0544_01.png"/><rubynote t="【圖】"/>

<img n="X/X45p0545_01.png"/><rubynote t="【圖】"/>

<article id="n768">起信論疏記會閱</article>

<talk>No. 768-A
 起信論疏記會閱序</talk>

如來稱性說經。即萬法以明一心。經已妙矣。菩薩依
經造論。從一心而啟萬法。論何深焉。欲證自性者。莫
若愽究乎百部之經。欲通經義者。莫若專持乎五分
之論。其立理也。標一心之法。開二諦之門。列三大之
義。轉二運之乘。其釋教也。真如則無言而言。逈超於
四句百非之外。藏心則不覺而覺。徧通於三乘六趣
之中。言無言也。不空而空。五教之旨歸。莫過是矣。覺
不覺也。無異而異。十界之殊致。豈有他哉。由是真妄
交熏。習以成性。因緣互具。得以辦心。雖三細六麤。隨
染緣之生起。心原不動。四位六離。依淨緣之還滅。性
本凝然。性凝然處。豈礙發十善三心。若波騰於智海。
心不動時。無妨破五執二見。如雲散於義天。苟非會
相入實。烏能稱體起用。其行行也。不壞信三寶於自
心。堅固修五行於法界。止觀二門。並運於一行三昧。
事理二念。交徹於諸佛十身。其修果也。頃持祕藏。定
紹佛種。縱虗空為口。萬象為舌。不能美順性之功。化
道之德。如是立理。理已至矣。如是釋教。教已備矣。如
是行行。行已周矣。如是修果。果已極矣。非大乘無以
起其信。非起信無以大其乘。信不盡於此者。亦非究
竟信也。大不徧於此者。亦非真正大也。前之因緣。因
為此也。後之勸益。勸行此也。佛佛說者。說此法也。經
經詮者。詮此義也。是知此論。為諸佛之指標。作羣經
之眼目。賢聖之道途。因果之龜鏡也。故我賢首大師。
不以帝師稱尊。釋經為貴。一出譯場。再思茲論。遂以
白毫之口。廣明絕相之文。金獅之辨。懸敘離言之義。
豎約五種真如。創立始終頓圓之教相。橫依五重生
法。分開小大性相之宗乘。能詮體判若彌天。所被機
定如劫石。四釋以辨法寶。三覺以揀地位。在二門而
示不二。即非異以明非一。法性統該乎佛性。智身不
外乎色身。始覺有四相一念。本覺有隨染性淨。即淨
恒染。雖不變而隨緣。即染恒淨。雖成事而體空。或迷
真為似。或執似為真。那知法體無初。生死之妄染違
於理也。則有終而無始。法體無盡。涅槃之真淨順於
理也。則有始而無終。若起即止之觀。體真如於生滅。
即觀之止。會生滅於真如。自然翻無量惱而成塵沙
德。轉眾生心而成如來藏。不唯寂妄。亦且離真。真妄
雙亡。唯一心在。此實蓮界分身。故能智辨若爾。疏既
曠遠。獨逗利機。神非寂照。叵測淵源。圭山大師。為中
下之根。更搜精要。直錄於論。石壁法師。因簡奧之註。
採集部函。詳解其疏。長水大師。悟清淨本然之後。驗
佛祖心口之餘。慶斯論疏。猶豫釋文。審句義之繁約。
勘述作之利弊。詳者略其詳。自不煩於神思略者詳
其略。則不昧於源流。細為折衷。命名筆削。然又疏記
別行。未曾總帙。復齋先生。憫後進之難通。重請分會。
不慧（續法）念前賢之心苦。敢逆雅懷。雖不仍而不竄。
亦無損而無增。遂得論註同條。竊比管絃之合。疏記
<pb n="463"/>
共貫。宛如水乳之和。以今之視昔。莫不從此法界流。
一為無量。以昔之視今。莫不還歸此法界。無量為一。
如是本末圓融。闔開不二。非夫悟入佛祖意也。孰能
信受於此法乎。欲窮理者。宜盡心焉。
康[烈-列+((冰-水)*臣*巳)]庚申七月十九灌頂行者（續法）題於慈雲丈室

<other>No. 768</other>
<sarticle>大乘起信論疏筆削記會閱卷第一</sarticle>

唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
大乘起信論疏
【記】初。標論疏題目也。題是一部大綱。不得不預知
悉。故須略解。題中五字。可對天台五重玄義。天
台凡解經題。皆約五義。今言大者。體也。乘者。宗也
起信。用也。論者。教也。一論所詮。唯體宗用。五字合
故。即是名也。大謂體者。此有總別。總以一心為體。
論之主質。無出於斯。謂信所緣故。解所了故。行所
趣故。證所入故。因所感故。果所顯故。故論初標以
為法體。文云。摩訶衍者。一法。二義。所言法者。謂眾
生心。是心即攝一切世間出世間法。依於此心。顯
示摩訶衍義等。此是直目其法。名之為大。謂豎窮
橫徧。無礙圓融。當體受名。不因待小。故涅槃云。不
因小空。名為大空。涅槃亦爾。不因小相。名大涅槃。
別者。約義所論。即有三種。謂體。相。用。即開前一心
以為三義。即大涅槃三德。是也。如下文云。所言義
者。則有三種。一者體大。謂一切法。真如平等不增
減故。二者相大。謂如來藏。具足無漏性功德故。三
者用大。能生一切世間出世間善因果故。故大之
一字。通於三也。乘謂宗者。即從因至果以取體故。
乘者。就喻彰名。運載為義。如世舟車。可以運重致
遠也。即喻菩薩。乘此大法。越生死野。度煩惱河。到
菩提鄉。登涅槃岸。故下文云。一切諸佛。本所乘故。
一切菩薩。皆乘此法。到如來地故。此中能乘。是始
覺。所乘。是本覺。能所冥符。始本不二。名究竟覺。即
是所至之處。一相一味。究竟平等。更無三異。於一
體中。義分能所爾。亦名一乘。亦名無上乘也。起信
謂用者。以此論中。能破疑執。生正信故。起。即顯發。
信。謂忍樂。謂於前大乘一心三義境上。顯發忍樂
之心。名為起信。故論云。為欲令眾生。除疑捨邪執。
起大乘正信。佛種不斷故。此信起時。必內由本覺
為因。外由師教為緣。因緣和合。內外相資。故能顯
發。下論云。因緣具足者。所謂自有熏習之力。又為
諸佛菩薩等慈悲願護故。能起厭苦之心。信有涅
槃。修習善根等。然信之一法。為眾善之緣。萬行之
始。解行修證。皆悉由之。證極之處。名得涅槃。苟非
其信。焉辦斯事。故華嚴云。信為道源功德母。長養
一切諸善法。斷除疑網出愛河。開示涅槃無上道。
然此論中。不唯起信。亦兼解行。謂五分論文二三
是解。四五是行。既含多義。普恊輿情。欲令自淺之
深。是故但標起信。論謂教者。教即聖人被下之言。
教愚成智。教凡為聖故。論。議論也。即假立賓主。自
問自答。循環研覈。究暢真宗。謂商議論量如上法
義。教誡學徒也。然論有宗釋之異。此宗論也。以馬
鳴大士。宗法華涅槃楞伽思益等百餘部實教大
乘之所造故。真可謂義豐文約。無法不收。故下文
云。如是此論。為欲總攝如來廣大深法無邊義故。
應說此論。又云。如是摩訶衍。諸佛秘藏。我已總說。
又云。諸佛甚深廣大義。我今隨順總持說等。然此
論文。是證真大士後得智中宗經所造。後人不思
<pb n="464"/>
綆短。却謂泉枯。往往謗之。言非圓實。下文勸信。非
不殷勤。聞思修益。備彰功利。不信毀謗。受苦彌劫。
豈不勉哉。如上五字。即法喻因果。解行理智。能化
所化。能詮所詮。無不具足。括盡一論。以立此名也。
疏者。踈也。決也。謂踈理法義旨趣。決擇文言章句。
令悉通暢也。然上大等六字。約六釋分別。總成五
對一。能乘所乘對。謂人為能乘。大為所乘。所乘即
大。能乘之大。大之乘故。持業。依士。依主。三釋兼通。
二。能起所起對。謂大乘為能起。信為所起。即大乘
之起信。依主釋。三。能。信所信對。謂信為能信。大乘
為所信。所信即大乘。大乘之能信。持業。依主二釋。
四。所詮能詮對。謂大乘起信為所詮。論為能詮。五。
能釋所釋對。謂疏為能釋。上五為所釋。二皆依主
也。
筆削記
【記】次。出記。家。題。目也。此文之作。本乎石壁。石壁慈
甚。蔓於章句。凡伸一義。皆先問發。次舉疏答。後方
委釋。雖不妄本母之體。而有太過與不及焉。講者
用之。未至穩暢。今就其文。取要當者。筆而存之。其
繁緩者。削以去之。仍加添改。取其得中。俾後學者。
不虗勞神智照無昧也。故曰筆則筆。削則削。因以
筆削命題云爾。
西太原寺沙門法藏述疏
【記】後。詳疏記人名。先疏主也。西太原寺者。即長安
崇福寺也。以天下有五寺。俱名太原。為揀餘四。故
言西也。東即揚州。南即荊南府。西即長安。北即太
原（亦名崇福）。中即東都（今之福先）。俱稱太原者。以則天生于
太原。此既皆彼捨宅所置。為敬生處。故以為名。沙
門者。釋眾之通號。此云勤息。謂勤修戒定慧。息滅
惑業苦。故受斯稱。法藏者。俗姓康氏。華嚴第三祖。
勅諡賢首大師。德業[懨-猒+火]隆。廣如傳錄。述者。明非造
作也。如仲尼云。述而不作。信而好古。明已勞謙。故
云述也。
草堂沙門宗密錄註
【記】次。錄。主。也。草堂。寺名。在終南山。宗密者。姓何氏。
諡為定慧禪師。是乃學窮內外。道映古今。盛德大
業。備所聞見。錄註者。先以論疏二本別行。致其學
者。不能周覽。既成互闕。功進難前。今列疏文以就
於論。既論下有疏。論上有科。文義昭然。章段備矣。
學者披繹。得不荷其優賜乎。
長水沙門子璿修記
【會】後。記。主。也。長水。地名。子璿。諱也。修者。古記多種。
未免有繁簡之失。故大師重為修定。名筆削記。令
得其中也。
△將釋論疏。大分為二初。總敘宗旨。二開章釋文。
初總敘宗旨。
【記】中印度境。有噳羅尾儞者。此方翻為馬鳴。於佛
滅後六百年內。破邪見幢。樹正法寶。宗諸實教。造
茲一論。名曰大乘起信。說有五分。大判為三。初因
緣分。即序分也。明論發起。由八因緣。非同率爾。無
利益故。後之一分。勸修利益。即流通也。勸於此論。
生信思惟修習。得大利樂。流至後代。益眾生故。中
間三分。即是正宗。謂立義一分。略標綱要。立一心
法。列二種門。舉三大義。因果俱運。略為下文而張
本故。解釋一分。由前略標。義理未暢。是宜廣釋。令
義昭然。以生解故。信心一分。說四種信五種修行。
令諸眾生。信根成熟。入不退故。此上三分。是前因
緣所起。是後一分所勸。由是俱號正宗。已知論文
三分大節。應知能解疏文若何。以疏前有序為序
分。開章已下為正宗分。後文既無申述迴向。乃闕
流通。既而三分不具。即分為二。初總敘宗旨。二開
章釋文。今初總敘也。
序
<pb n="465"/>
【記】此即疏主所撰也。序有二義。序者。敘也。謂敘述
一論之大意故。又訓緒也。即製疏入作之端緒故。
今是初一義也。
△序中分二。初敘論大意。二造論因由。初敘論
大意（四）。初敘一心法。二顯真如門。三明生滅門。四
二門不二。
【記】所以列此四者。葢敘一論之大意。莫越於斯。從
始至末。攝無不盡。
△初敘一心法。
【記】初敘一心法者。立義文云。所言法者。謂眾生心。
是心則攝一切世間出世間法。依於此心。顯示摩
訶衍義。解釋文云。顯示正義者。依一心法。有二種
門。乃至二門不相捨離等。故此敘之也。
夫真心寥廓。絕言象於筌[(ㄇ@(企-止))/弟]。沖漠希夷。忘境智於能
所。
【記】夫者。發語之詞也。如云。夫孝。德之本。教之所由
生。又云。夫易。廣矣大矣。或句中句下。皆助語詞也。
真心二字。正指法體。真。謂真實。揀非偽忘。心謂靈
鑒。要妙中實。凡言於心。然有其四。一者。梵語訖利
䭾耶。此云肉團心。即人之心藏也。其色赤。形如蓮
華。上有七葉。色法所攝。二者。質多。此云集起。即第
八阿賴耶識。以能集諸種子。起現行故。三者。緣慮
心。此通八識心王。以各能緣慮自分境故。四者。乾
栗䭾。此云堅實心。謂如來藏。自性清淨不生不滅
心也。今所明者。正是此爾。所言真者。揀餘心故。若
稱實言之。但是一心。貫於真妄。以論標立為大乘
法體。即總相心也。於一心中。方開二門。今雖云真。
乃是以別顯總。此心若在初門。但名真如。若在後
門。但名本覺。應知真心是總。真如是別。寥。謂空寂。
廓。謂曠大。空即中無妄染。寂乃其性湛然。曠謂德
用無邊。大則體周法界。故下文云。從本已來。一切
染法不相應故。此心之空義也。又經云。妙覺湛然。
周徧法界。斯寂義也。又經云。覺性徧滿圓無際故。
當知六根徧滿法界。乃至八萬四千陀羅尼門徧
滿法界。斯曠義也。又下論云。是一法界大總相法
門體等。則大義也。既而清淨本然。周徧法界。湛然
常住。妙德無邊。由是乃云真心寥廓。故華嚴疏云。
寂寥虗曠。沖深包博。總該萬有。即是一心也。問。太
虗空界。亦空寂。亦曠大。與心何異。答。太虗則以無
為體。故云空。一向凝然。故云寂。闕其德用。曠義不
成。為心所包。大義無準。豈同真心。彌滿清淨。中不
容他。德用無邊。性起為相。冲虗妙粹。炳煥靈明。越
彼太虗。方之海印耶。此上則顯。心。之。德。相。也。絕言
下。明。心。之。離。過。絕。謂斷絕於辭也。言。謂語言。即聞
慧境。象。謂似像。屬於義也。即思慧境。故繫辭云。聖
人有以見天下之頥。而擬諸形容。象其物宜。是故
謂之象。筌。是捕魚之器。[(ㄇ@(企-止))/弟]。即網兔之具。此二即言
象喻也。今顯真心。不可思議。言語道斷。心行處滅。
故云絕也。謂心體離言。非可以言語取。心體離念。
不可以識情求。口談詞喪。心緣慮亡。故下文云。從
本已來。離言說相。離心緣相。又云。非色非心。非智
非識。非有非無。畢竟不可說相等。皆明心離過也。
筌[(ㄇ@(企-止))/弟]喻言象者。[(ㄇ@(企-止))/弟]能網兔。喻言能取象。筌能捕魚。
喻象能取意。今法喻雙舉者。為成文故。然筌[(ㄇ@(企-止))/弟]之
語。是周易略例正文。故彼文云。言生於象。故可尋
言以觀象。象生於意。故可尋象以觀意。意以象盡。
象以言著。故得意忘象。得象忘言。猶[(ㄇ@(企-止))/弟]者所以在
兔。得兔而忘[(ㄇ@(企-止))/弟]。筌者所以在魚。得魚而忘筌。然則
言者。象之[(ㄇ@(企-止))/弟]也。象者。意之筌也。存言者。非得象。存
象者。非得意。象生於意。而存象焉。則所存者。乃非
其象也。言生於象。而存言焉。則所存者。乃非其言
也。然易中舉此。明尋言得象。尋象得意。得意須忘
象。得象須忘言。苟不能忘。皆非得旨。此乃約人以
<pb n="466"/>
明。勸人捨筌。今文但約本性。直就法體。說離言象。
非約勸修。雖借彼文。不同彼意。沖漠下。別約橫豎
以顯心。之。德。相。沖。謂深也。此明心之體性。豎窮三
際而洞然無底。故經云。甚深法性。諸佛行處。又云。
幽䆳深遠等。漠。謂沙漠。此顯心之德相。橫徧十方
而曠然無邊。故經云。覺徧十方界。本性圓滿故。此
乃窮三際而三際不遷。徧十方而十方無外。又沖。
謂剛柔得所。漠。謂名目難及。以此心性。雖體離相
而隨緣成事。雖隨緣起而本性不變。此隨緣不變
之體。不可以智知識識名言名目。故云沖漠也。經
云。不染而染。難可了知。染而不染。難可了知。希。謂
無聲。夷。謂無色。老子云。聽之不聞曰希。視之不見
曰夷。此乃重顯深廣之相。深故聽之不聞。廣故視
之不見。謂此心體。唯證相應。非是見聞之所及故。
忘境等者。此亦顯心。離。過。忘。謂於法不記。斯亦絕
無之義。境。謂所證之理。智。謂能證之心。凡言境智
能所者。葢約反迷從悟。對染說淨。皆屬生滅。今此
顯示非染淨之一心。絕迷悟之極致。尚不可立真
妄之名。豈存乎能所境智。故楞伽云。無有佛涅槃。
亦無涅槃佛。遠離覺所覺。又圓覺云。覺所覺者。不
離塵故。以一心之體。絕凡聖。亡因果。離性離相。不
有不無。焉可更言境智能所。故云忘也。楞嚴云。性
真常中。求於去來迷悟生死。了無所得。斯之謂歟。
△二顯真如門。
【記】前門但約絕待。亡詮旨。離性相。故云寥廓沖漠
等。今門約對生滅。顯不生滅。待妄立真。故云真如
門即下立義文云。是心真如相。即示摩訶衍體故。
解釋文云。心真如者。即一法界大總相法門體。所
謂心性不生不滅乃至云。以離念境界。唯證相應
故。今疏敘彼也。
非生非滅。四相之所不遷。無去無來。三際莫之能易。
【記】非。無也。不也。然生滅與不生滅。須約三性分別。
且約三性自相說者。謂徧計妄法。一向生滅。圓成
實性。一向不生滅。依他假法。相同徧計。似生似滅。
性是圓成。不生不滅。若稱實言之。則三性皆無生
滅。雖然。且無義不同。何則。謂徧計。即無法可生。無
法可滅。如繩上蛇。依他。乃即生無生。即滅無滅。如
麻上繩。圓成。即中無前二生滅之法。如麻上無繩
無蛇。唯識頌云。初即相無性。次無自然性。後由遠
離前。所執我法性。圓成實性。即是真如。故云非生
滅也。然此但明圓成。當體不生不滅。亦不和會泯
於生滅之法。故圓覺云。如來寂滅性。未曾有始終。
故下文云。所謂心性不生不滅。又云。非前際生。非
後際滅。畢竟恒常等。此即顯真心不變也。四相等
者。四相有三種。一。微細四相。謂一剎那有九百生
滅。但是有為。皆為所遷。即生住異滅也。二。果報四
相。即生老病死。涅槃經中。名為四山。如彼經云。有
四大山。從四方來。欲害人民。當有何計而能免彼。
波斯匿言。設有此來。無逃避處。唯當專念持戒布
施。佛讚善哉。我說四山。即是眾生生老病死。常來
逼切人等。三。一期四相。謂始從迷真。終至造業。八
相生滅。通束為四。謂生相有一。住相有四。異相有
二。滅相有一。若反迷斷時。始從初信止滅相。終至
十地斷生相。如下具明。今言不遷者。即微細四相。
兼於餘二。以四相但遷有為之法。心是無為。非所
作性。故不能遷。文中略舉初後以攝中間。故云非
生滅也。無去來者。謂此真心。不向前際去。不從後
際來。亦不現在住。現在住者。即是諸有為法。故唯
識云。住表此法蹔有用。今不同彼。故云無也。三際
等者。際。時限也。莫。無也。易。謂變改。三際雖是能易
之法。但能遷變有為。令其改易。心非有為。故不能
易。淨名云。但以文字數。故說有三世。非謂菩提。有
去來今。
<pb n="467"/>
△三明生滅門。
【記】敘生滅者。即下立義文云。是心生滅因緣相。能
示摩訶衍自體相用故。解釋文云。心生滅者。依如
來藏。有生滅心。所謂不生不滅。與生滅和合。乃至
此非心識分別能知。以真如自在用義故。今敘之
也。
但以無住為性。隨派分岐。逐迷悟而升沉。任因緣而
起滅。
【記】文中初句標生。滅。所。以。餘句釋生。滅。之。相。但者。
語詞也。以。由也。此性雖寂寥虗曠。冲深包博。非生
非滅。不垢不淨。然不住此一向寂滅非染淨中。而
隨彼能熏。成一切法。隨染。即九相生滅。隨淨。即三
乘聖道。皆由真如以無住為其種性。亦由性是無
住。故能然也。淨名云。從無住本。立一切法。楞嚴云。
本此無住。以立世界及諸眾生。非同他宗明真如
體。一向堅密。猶如玉石。不受熏習。不能隨緣。但說
賴耶為染淨本。受熏持種也。隨派句。喻。明。也。水分
流。謂之派。路分徑。謂之岐。今取岐派。共為一喻。謂
如一源之水。隨何岐路。分流成派。真心亦爾。隨何
因緣。作凡聖等。如下即明。逐迷下。正辨生。滅。之。相。
逐。隨也。任從也。迷則背覺合塵。悟則背塵合覺。然
其迷悟。各具因緣。迷中以無明為因。境界為緣。悟
中以本覺內熏為因。師教外熏為緣。若隨從迷中
因緣。即沉於生死。則一切有漏染法起。一切無漏
淨法滅（滅即隱滅）若隨從悟中因緣。即升於覺路。則一
切無漏淨法起。一切有漏染法滅（滅即亡滅）。如下文說。
無明為因生三細。境界為緣生六麤。即沉淪五道。
是為逐迷也。本覺內熏為因。師教外熏為緣。發解
起行。即超升佛果。是為從悟也。迷之與悟。皆是性
為。迷悟雖殊。不思議一。故經云。無始時來性。一切
法依止。由此有諸趣。及證涅槃果。華嚴經中性起
法門。即斯義也。又涅槃云。佛性隨流成眾味等。楞
嚴云。譬如虗空。體非羣相。而不拒彼諸相發揮。日
照則明。雲屯則暗等。皆顯真如不住自性。隨緣成
法也。
△四二門不二。
【記】上說真如生滅。其義迢然。雖行相不同。然理歸
一揆。二而不二。故有此門。即下解釋文云。復次顯
示從生滅門即入真如門。所謂推求五陰色之與
心。六塵境界。畢竟無念。乃至若能觀察知心無念。
即得隨順入真如門。今此敘之也。
△科中分三。初法。二喻。三結。初法（二）先正明不
二。次釋成無礙。先正明不二。
雖復繁興鼓躍。未始動於心源。靜謐虗凝。未嘗乖於
業果。
【記】文中四句。前二句明生。滅。不。礙。真。如。後二句明
真。如。不。礙。生。滅。既互不相礙。即不二之義也。今初。
明生。滅。不。礙。真。如。雖復者。詞含縱奪。貫下二句。繁。
多。興。起。鼓。動。躍。跳也。繁則染淨多途。興則新新生
起。鼓則體非常住。躍則相不久停。以染淨因緣。繁
多興起。鼓動跳躍。念念生滅。未曾蹔住。雖不蹔住。
而其體不變。不變之性。即是心源。心源即未甞有
動。故下文云。覺心初起。心無初相。圓覺云。覺者如
虗空。平等不動轉。又下文云。雖念因緣善惡果報。
而亦即念性不可得。故云未始等。靜謐下。二。明。真
如不礙生滅。謐。亦靜也。靜中之靜。故名為謐。靜則
相非生滅。謐則體絕有無。虗乃無礙圓通。凝則寂
而常照。又無惑之喧煩曰靜。無業之遷流曰謐。離
色之質礙曰虗。非心之生滅曰凝。雖真體若是。而
用常隨緣。隨緣之用。為業為果。善惡樂苦。形影不
差。故云未甞乖等。甞。曾也。乖。違也。業因果報。皆通
善惡漏與無漏。即不動真際而建立諸法。故淨名
云。無我無造無受者。所作之業亦不忘。下文云。雖
<pb n="468"/>
念諸法自性不生。而復即念善惡苦樂等報不失
不壞。
△次釋成無礙。
故使不變性而緣起。染淨恒殊。不捨緣而即真。凡聖
致一。
【記】故下。先。釋真如不礙生滅。故使者。因前起後之
詞。亦通下二句。故者。所以義。使。令也。由前真如不
礙生滅。所以令其不變之真體。任運隨緣。起成染
淨。染淨二字。無法不攝。從來不同。非適今也。故云
恒殊。然此染淨。全性所起。故下文云。譬如種種瓦
器。皆同微塵性相。如是無漏無明。皆同真如性相。
不捨下。二釋生滅不礙真如。由無礙故。所以令其
不捨差別妄緣。即是一真如性。妄緣差別。凡聖收
盡。凡聖相異。而體是一。一體之內。本無凡聖。故云
致一。致理趣遂也。故下文云。一切凡夫聲聞緣覺
菩薩諸佛。非前際生。非後際滅。畢竟恒常等。圓覺
云。於實相中。實無菩薩及諸眾生。又云。眾生國土。
同一法性。
△二喻。
其猶波無異濕之動。故即水以辨於波。水無異動之
濕。故即波以明於水。
【記】此中前喻真如不礙生滅。其者。指法之詞。猶。如
也。波動。喻生滅染淨不同。水濕。喻真如一體無異。
波以動為相。水以濕為性。初句反顯。以喻生滅門
中。無有異真如之染淨也。故云波無等。故即下。順
喻。由不異故。遂能即於一心而辨生滅。故云即水
等。即喻前文不變性而緣起。染淨恒殊也。水無下。
二喻生滅不礙真如。初句。反顯。以喻真如門中。無
有異染淨之一心也。故云水無等。次句。順喻。由不
異故。遂能即彼生滅而顯真如。故云即波等。此喻
前文不捨緣而即真。凡聖致一也。
△三結。
是以動靜交徹。真俗雙融。生死涅槃。夷齊同貫。
【記】是以二字。結指之詞。動靜等三對。說有通別。通
則不出真如生滅兩義。謂動俗生死。即生滅。餘皆
真如。別則動靜約喻。真俗約諦。生死涅槃約染淨。
此諸二法。本不相是。法相迢然。今以一性通之。令
動靜無別。真俗不殊。染淨同體一無所異。良以性
起為相。境智歷然。相得性融。身心廓爾。故下文云。
如大海水。因風波動。風相水相。不相捨離。又經云。
二諦並非雙。恒乖未曾各。又大集云。生死涅槃。二
界平等。即是佛界。此中交徹雙融夷齊一貫等。正
顯前二法不二之語。徹通融和夷平齊等貫。通也。
對文可見。然上四門。旨趣微妙。初則標本以彰末。
使萬有星羅於義天。後則攝末以歸本。俾羣象泯
同於性海。乍舒乍卷。或存或亡。法乃同時。義無前
後。由是阿鼻依正。全處極聖之自心。毗盧身土。不
逾下凡之一念。圓實之旨。在此顯焉。問。初敘一心。
後辨二門不二。亦即一心。初後何別。答。初之一心。
心當能起。後之一心。心當所歸。雖前後體同。且始
終義異。以本是一心。離名絕相。由其迷悟。萬法隨
生。生法本空。一切唯識。識如幻夢。但是一心。由是
論依法說。疏約論明。次第四門。故無所越。一論之
旨。其在茲焉。
△二明造因由（二）。初反顯。二正明。初反顯。
但以如來在世。根熟易調。一稟尊言。無不懸契。
【記】反顯者。欲顯菩薩造論。先明不假論時。如來在
世。即時勝緣勝。根熟易調。即根勝行勝。謂牟尼釋
尊。成道已來。未涅槃時。法化流行。聖賢輔贊。人根
成熟。性行調柔。非一佛所。種諸善根。於無量劫。久
植德本。一稟下。明根行勝相。不須再聞。故言一。承
順聖旨。故云稟。尊言者。八音四辨。金口親宣故。聞
而獲益。逮無生忍。故云懸契。又懸者。遠也。不必親
<pb n="469"/>
從金口。但展轉傳聞。如身子聞馬勝因緣。目連承
舍利轉教。此之根性。尚不藉結集之經。豈假菩薩
造論。故下論云。若如來在世。眾生利根。能說之人。
色心業勝。圓音一演。異類等解。則不須論。
△二正明（二）初序謬述迷。二興悲造論。初序謬
述迷（二）。初總敘。二別顯。初總敘。
大師沒後。異執紛綸。或趣邪途。或奔小徑。
【記】大師者。德業高勝。可軌可範。即十號中天人師
一號也。緣終息化。佛日韜光。故云沒後。即時緣俱
劣也。爾時則昏衢失照。世皆闇冥。正法陵遲。故名
為劣。異執下。明根行俱劣。顛倒計著。名為異執。亂
於正理。故曰紛綸。紛亂綸理也。此有三類執計不
同。故名為異。一。凡夫依於鈍惑。執五蘊色心。計為
常樂我淨。二。外道依於分別。於五蘊上。計其有我。
或即蘊離蘊。著斷著常。起六十二見等。三。小乘雖
破我執而起法見。不知真常而計無常等四。隨自
見解。各立己宗。分為二十餘部。互相是非。此即俱
名異執。或趣下。明其劣相。或者。不定之詞。此等根
性既劣。或隨利鈍使成凡外。或聞權淺教為小乘
也。凡夫外道。非佛正法。故名邪途。宗習歸向。名之
為趣。小徑者。已離我執。不名為邪。未得法空。不名
大道。趣理偏僻。猒心勤勞。切募化城。不求寶所。唯
貪自利。豈能運他。既匪大途。故云小徑。
△二別顯（二）。初迷理。二迷教。初迷理。
遂使宅中寶藏。匿濟乏於孤窮。衣內明珠。弗解貧於
傭作。
【記】遂使者。躡前起後之詞。由前根緣既劣。異執仍
繁。遂令迷本真心。逐妄流轉。功德法寶。本有而無
用。圓解神珠。垢覆而不現。孤窮生死之路。傭賃涅
槃之門。動經塵劫。飄然浪迹。三德秘藏。莫之能入
也。此中二喻。各出一經。一貧家寶藏喻。即如來藏
經九喻中之第五也。彼文云。譬如貧家。有珍寶藏。
寶不能言。我在此中。既不自知。又無語者。不能開
發此珍寶藏。一切眾生。亦復如是。如來知見大法
寶藏。在其身內。不聞不知。躭惑五欲。輪轉生死。受
苦無量等。匿隱濟救乏闕也。少而無父曰孤。無財
之極曰窮。合法可知。二。衣內明珠喻。即法華五百
弟子受記之文。廣說如彼。賃力曰傭。給使曰作餘
文可解。
△二迷教。
加以大乘深旨。沉貝葉而不尋。羣有盲徒。馳異路而
莫反。
【記】加下。初。明大教綱頹。言如來滅度之後。雖不親
承金口。然有結集教文。可以尋言見象。尋象得意。
眾生根性雖劣。多起異見。苟能聞於大法。自然改
正。今又不能尋繹。廢置敷宣。圓理既而蔑聞。邪見
於焉離革。聖人既滅。根行仍微。圓實之教。抑又不
行。故云加以。教非小道。運至無上。故曰大乘。終極
圓實。揀異權淺。故名深旨。貝葉者。即多羅樹葉也。
猶此方竹帛簡牘之類。載能詮文。可以披取。見所
詮理。如說而行。反迷歸悟。今隱廢不行。故云沉也。
羣有下。二。明迷者難改。羣有者。即前凡夫外道小
乘類各眾多。故云羣有。無正法眼。不見佛性。故曰
盲徒。馳。謂奔趣。異路。即邪途小徑也。既不能就之
於有道。正之以圓乘。迷謬日深。習以成性。服藥不
瞑眩。厥疾何瘳。還復無因。故云莫反。
△二興悲造論（三）。初悲歎人法。二述造論意。三正
造諸論。初悲歎人法。
爰有大士。厥號馬鳴。慨此頹綱。悼斯淪溺。
【記】初二句。能歎。爰。曰也。謂如來滅度。已六百年。人
根雖劣。正法尚存。聖人示生。興我真教。故云爰有。
大士。謂馬鳴論主本成正覺。號大光明。迹居八地。
為法身菩薩。發大心。信大法。解大義。修大行。證大
<pb n="470"/>
道。趣大果。非其小流。故云大士也。馬鳴者。謂此菩
薩。生時及說法時。感眾馬悲鳴。故受斯稱。如下廣
釋。慨此下二句。所歎初句。歎教。無聲之歎曰慨。頹
綱者。喻也。圓實之教。尋繹既罕。沉廢不行。如大綱
既頹。綱目何整。人天魚無其澇漉。佛彼岸何由得
到。游泳苦海。無能出期。道之不行。職由斯也。悼斯
句。傷迷。悼傷淪沉溺沒也。大士見教網綱沉頹而
不舉。知彼迷途沒溺而不升。歎之傷之。寧不思救。
故經云。我以佛眼觀。見六道眾生。貧窮無福慧。入
生死險道。相續苦不斷。乃至不求大勢佛。及以斷
苦法。為是眾生故。而起大悲心等。
△二述造論意。
將欲啟深經之妙旨。再曜昏衢。斥邪見之顛眸。令歸
正趣。使還源可即。反本非遙。
【記】文中六句。初二句。明教顯理。將者。當也。且也。欲。
謂希願啟。謂開發。了義大乘。名為深經。終實圓理。
故曰妙旨。佛親說時。利根者得入。如人有目。日光
明照。見種種色。滅度之後。昏鈍性障諸阿顛迦。其
猶昏衢。昏衢之體。是謂二障。大士思欲發揮圓實
旨趣。令彼迷者。去無明闇。佛昔曾破。今更重明。故
云再曜。次二句。破邪歸正。斥。謂指破。心行理外。總
名邪見。非但不信因果而已。此乃凡夫外道二乘。
俱名為邪。故迦葉言。我等自此已前。皆名邪見人
也。顛。頂也。以頭向下。故名顛倒。或顛者。病也。眸。即
目瞳。此舉喻也。如人眼之有病。妄見空華毛輪二
月等。又顛。即心狂。由心狂故。目覩諸物。皆悉不正。
謂非親見親等。彼邪見者。亦復如是。於性空處。見
生死涅槃。於妙明中。成分別見妄。正趣者。真菩提
路也。往而却還曰歸。眾生迷見。不依正道。旁行五
趣。縱出三界。亦落無為坑中。今欲令彼不循異轍。
還向直道。無諸委曲也。後二句。結成頓益。初喻。次
法。水初出可以濫觴曰源。即者。人也。如人㴑洄。窮
其水本。名為還源。以喻行者。反生死流。歸於本際
也。得本際者。名覺心源。故下文云。覺心源者。名究
竟覺。若準他宗說。三無數劫。修習廣大行願。方成
正覺如挹流討源也。今言可即非遙者。謂只於生
滅之處。示彼因緣無性。四相本自不生處即真實。
如下論云。四相本來平等。唯一覺故。又云。一切法
悉皆真故。皆同如故。圓覺云。知幻即離。不作方便。
離幻即覺。亦無漸次。又南嶽云。道源不遠。性海非
遙。肇公亦云。道遠乎哉。觸事而真。聖遠乎哉。體之
即神。斯皆可即非遙之義也。如示萬派之水。即是
本源之水。無二別也。如是。則一念契真。即名為佛。
豈待多劫而遠求耶。頓益之義。昭然可見。
△三正造諸論（二）。初廣論。二略論。初廣論。
造廣論於當時。遐益羣品。
【記】廣論者。謂甘蔗論。釋中本楞伽經。義味豐美。故
立斯稱。又造一心徧滿論。融俗歸真論。真如三昧
論等。一百餘部。如來滅度。方六百載。人根稍利。堪
受廣說。故云當時。遐遠羣眾品類也。即普該眾類。
遠及未來。凡是當機。皆獲斯利。故云遐益羣品。
△二略論（三）。初出所以。二正造論。三彰功益。初
出所以。
既文多義邈。非淺識所闚。
【記】即者。已也。即印前之詞。文多。諸甘蔗論六百卷。
或云一百卷。此方無本。難定是非。邈。遠也。文句既
多。義又深遠。後代雖有圓頓根性。心力劣者。於此
文義廣博之論。不能備覽。非謂一向權小之機。名
為淺識。以此略論。正為大乘頓根。令悟入故。故下
文云。自有眾生。復以廣論文多為煩。心樂總持。少
文而攝多義。能取解者。又云。為欲解釋如來根本
之義。令諸眾生。正解不謬故。為令善根成熟眾生。
於摩訶衍法。堪任不退信故等。斯則正為大乘信
<pb n="471"/>
解位人而作因緣。反知於此廣中。但無心力。名為
淺識。
△二正造論。
悲末葉之迷倫。又造斯論。
【記】悲。謂菩薩造論之心。菩薩發心。體有三種。謂大
悲。大智。大願。悲則度生。智則求證。願則總攝。今為
拔眾生苦與究竟樂而造斯論。故須悲也。下論云。
所謂為令眾生離一切苦得究竟樂。非求世間名
利恭敬故。末葉。約時。迷倫。約類。以佛滅後二千五
百年去。解脫。智慧。多聞。禪定。俱不牢固。但隨迷見。
唯起諍論。如斯類也。誠堪慜之故造此論。令其悟
入葉。世也。倫。類也。
△三彰功益。
可謂義豐文約。解行俱兼。中下之流。因茲悟入者矣。
【記】文有二。初。略能含廣。可謂者。印歎之詞。論唯一
軸。二十四紙。故云文約。約略也。所詮之法。義備河
沙。故云義豐。豐。多也。斯則攝盡十方三世諸佛法
藏。故下文云。諸佛甚深廣大義。我今隨順總持說。
又云。如是摩訶衍諸佛秘藏。我已總說。解行等者。
解。即立義解釋二分所詮。令生解故。行。即修行信
心及勸修利益所詮。令起行故。又云。於真如法中。
深解現前。所修離相。又云。知心妄動。無前境界。修
遠離法等。俱即是兼。義意無別。解行兩足。故曰俱
兼。亦可俱則具於解行。兼則解中有行。行中有解。
目足更資。方到清涼池爾。中下。二。巧被根緣。謂中
根已下之類。皆由此論開示而得悟入佛之知見。
若約位說。悟當信解。入當行證。若依天台。兼於開
示。總對圓教四十位人。即住行向地。如次以配開
示悟入也。今以深該淺。故云悟入。然此中下之言。
非謂對大指小。名為中下。以大乘圓頓之根。自有
上中下別。今是圓根之中下也。如圓覺經三根之
義。正同於此。今言中下悟入。以讓上根。廣論被故。
△二開章釋文（二）。初懸敘義門。二隨文註解。初
懸敘義門（二）。先略標。次詳釋。先略標。
將解此論。文分二章。初。懸敘義門。二。隨文註解。義門
有六。一。辨教起因緣。二。約諸藏所攝。三。顯教義分齊。
四。明教所被機。五。論能詮教體。六。示所詮宗趣。
【記】懸敘六門。葢有綸緒。何者。夫聖人所作。必不徒
然。茲論發興。有何所以。故受之以教起因緣也。名
教既興。已知由漸。釋氏之學。三藏統收。約法約人。
如何攝屬。故受之以諸藏所攝也。論藏通乎大小。
菩薩有其權實。不以義求。罔知旨趣。此論詮法。分
齊至何。故受之以教義分齊也。教所詮義。以知至
極。未委何等機宜。於此悟入。故受之以教所被機
也。所詮所被。既已昭然。未審能詮。以何為體。故受
之以能詮教體也。教體既明。教下所詮。宗於何事。
宗之畢竟。趣向於何。故受之以所詮宗趣也。凡是
教興。悉須具此。故今懸敘。止斯六門。謂論所因故。
論所攝故。論所詮故。論所被故。論所依故。論宗歸
故。然原本疏中開章。具列十門。前六同此。但於此
後。更列四門。謂釋論題目。造論時代。翻譯年月。隨
文解釋。如次至十也。今錄本疏中。不依彼列者。以
是懸敘義門。不欲雜於別解文義。故將後四。合在
隨文註解之中。由是懸敘。但有六段。
△次詳釋（六）初起因。二藏攝。三教義。四被機。五能
詮。六宗趣。初起因（二）。初總標。次別釋。初總標。
初辨教起因緣者。有十徵釋。以顯十因。
【記】十徵釋者。十段之中。皆初一句是徵。餘皆釋也。
顯十因者。謂有十翻。先問後答。以顯造論十種緣
起也。
△次別釋（十）。初智辯。二法化。三巧示。四顯明。五依
本。六藉力。七為義。八因緣。九由起。十機益。初智
辯。
<pb n="472"/>
一。依何智。謂依論主洞契心源之智。隨機巧妙之辯。
【記】一句。徵也。依何智者。起論之體。莫先於智。無智
不能起論。故佛法中。智為根本也。斯則因明論。六
因之中智生因也。以有智故有義。有義故立言。故
此十中。先責其智。謂依下。釋也。然菩薩之智。有權。
有實。實智詣理。虗通往來。符會真體。名洞契心源。
心源。即無相真理也。契此理故。名無生忍。即根本
智也。權智幹事。建立佛法。成就眾生。隨其根性。授
與法藥。令得服行。名隨機巧妙之辯。謂順其根欲
上中下品。故曰隨機。言無疎拙。曲成萬物而不遺。
故名之為巧。巧無巧相。不可以言議思度。故名妙
也。此智騰之於口。故名為辯。此辯有四有七。四謂
四無礙辯。即法。義。詞。樂說也。亦名四無礙智。但在
心在口用處不同。故得智辯之名。其體一也。七辯
者。一。捷辯。卒答不思。須即言故。二。無斷辯。相續連
環而無竭故。三。迅辯。明於理事。心無癡闇。言音迅
疾。如懸河故。四。隨應辯。應於時機。無差異故。五。無
疎謬辯。所說契理。無差失故。六豐義味辯。名數理
事。皆無量故。七。一切世間最上妙辯。此辯有五德。
一。甚深如雷。二。清徹遠聞。三。其聲哀雅。如迦陵頻
伽。四。能令眾生。入心愛敬。五。若有聞者。歡喜無厭
具此五者。名最上也。此上四七之辯。皆因本智證
理而後得故。名後得智。巧妙之相。在三四兩門。然
聖智圓通。必須理事雙照。隨闕一種。則非圓智。今
論主迹居八地。正證無生。入真如門。即根本實智
照生滅門。隨彼事量。一一觀察。知機設化。應根巧
說。即後得權智。權實二智。隨用雖殊。然體無二。依
此一體圓智而建立論文。故十地論。稱歎說者。有
三辯才智。謂真實智。體性智。果智。前二即根本後
得。後一即後得之用。謂依體性。起巧妙說。故言果
也。今此所明。通前三智也。
△二法化。
二。示何法。謂一心。二門。三大。四信。五行等法。
【記】示何法者。已知論主所依。非是下凡有漏之識。
但依二智無漏建立。凡所有言。盡合真理。契會時
機。必無過矣。如其所示。是何法門。令彼信解修斷
入證耶。故此徵之。謂一心下。釋也。然大乘法體。是
眾生諸佛無二真源。不分染淨真妄差別。而能具
攝一切諸法。寂焉不動。靈鑒無昧。故名一心。而此
心體。非真非妄。能真能妄。故開二門。門者無壅。虗
通往來。出入自在。開闔無妨之謂也。依心無相。立
真如門。依心具法。立生滅門。二門互通。開闔自在。
俱以一心為源。故云心真如心生滅也。三大者。即
二門下所示之義。謂真如門。唯示體大。生滅門。具
示三大。故下論云。是心真如相。即示摩訶衍體故。
是心生滅因緣相。能示摩訶衍自體相用故。四信
者。謂信真如及三寶也。信心是一。信境有四。故成
四信。故下論云。一者。信根本。所謂樂念真如法故。
乃至佛法僧。常念親近修習如實行故。五行。謂行
布施。持戒。忍辱。精進。止觀之法。成就前來四種信
心。令成根不退。入正道故。如下廣明。所言等者。法
相至多。今疏從一至五增數略列。不及多云。故言
等也。若具言之。即二覺。四位。四相。四鏡。三細。六麤
等。不能廣引。然疏列雖少。無法不該。以生滅一門。
具明世出世間一切法故。此等皆是所示之法。雖
通云示。然示義有別。謂於上諸法。示令信解行斷
證等。配文可見。由是疏中通云示也。
△三巧示。
三。云何示。謂以巧便。開一味大乘。作法義二種。分一
心法。復作二門。析一義理。復為三大。由此善巧而得
開示。
【記】云何示者。上之所列。但是所示之法。未知作何
方便而顯示之。巧。謂權巧。便。謂方便。此屬論主能
<pb n="473"/>
示之智。一味大乘。即一心真理。不分染淨因果凡
聖空有等異。故云一味。揀對二乘。故名大乘。此之
法體。以智冥符。離諸分別。乃云一味。若依言說示。
即開為二。謂法。義也。故論云。摩訶衍者。總說有二
種。一者法。二者義。仍開法為二門。演義為三大。故
論云。依一心法。有二種門。一者心真如門。二者心
生滅門。又云。所言義者。則有體相用三種等。備如
前引。由此下。結指善權。謂論主以一實智。證無分
別一味真理。以方便力。為眾生故。善用巧便。而開
一味成多法門。多無多相。不違一味。故名善巧。開
即演一為多。示即顯令生解也。
△四顯明。
四。以何顯。謂妙音善字。譬喻宗因。能令義理明了顯
現。
【記】以何顯者。意責前之善巧。乃是展彼義門。令一
成多。今欲令此義理。皎然可見。由何方便而得顯
明。以。由。顯。明也。音即音聲。字。即文字。聲無聲相。字
無字相。故云妙善。謂論主於權實無礙智上。流演
聲名句文。是無漏善性所攝。不同凡夫屬於無記。
故淨名云。夫說法者。無說無示。斯則唯為開導利
益眾生。不依文字也。華嚴十地品中。喻空中風畵
等。皆顯聲名句文。非有非無也。斯皆謂之妙音善
字。譬。比也。喻。曉也。即以近事比類。令於深法得曉
了故。無著云。喻者。見邊義。謂以所見邊。與未所見
邊。和合正說。名之為喻。師子覺云。所見邊者。謂已
顯了分。未所見邊者。謂未顯了分。以顯了分。顯未
顯了分。令義平等。所有正說。名為立喻。然有二種。
一者同法。二者異法。同法者。若於是處。顯因同品。
決定有性。謂若所作。見彼無常。譬如缾等。異法者。
若於是處。說所立無。因偏非有。謂若是常。見非所
作。如虗空等。然離十過。方為正喻。同喻五過。謂能
立法不成。所立法不成。俱不成。無合。倒合。異喻五
過。謂所立法不遣。能立法不遣。俱不遣。不離。倒離。
宗。謂所成立法。因。即宗家因由所以。與前譬喻。皆
為能立。故因明論云。由宗因喻多言。開示諸有問
者未了義故。然宗者。有體。有依。依有能別所別。依
體之上。共離九過。方為正宗。謂現量相違。比量相
違。世間相違。自教相違。自語相違。能別不極成。所
別不極成。俱不極成。相符極成。因有三相。謂徧是
宗法性。同品定有性。異品徧無性。然因有二種。謂
生因。了因。生因如種生芽。了因如燈照物。然此二
因。各有三種。生因三者。一。言生因。二。智生因。三。義
生因。了因三者。一。智了因。二。言了因。三。義了因。廣
如彼疏。然此因支。離十四過。方為正因。謂兩俱不
成。隨一不成。所依不成。猶豫不成。共不定。不共不
定。同品一分轉異品徧轉。異品一分轉同品徧轉。
俱品一分轉。決定相違。法自相相違。法差別相違。
有法自相相違。有法差別相違。然此三支。共離三
十三過。并諸闕減等。今非正意。不能具陳。然今論
中。雖說宗因譬喻。不同因明三事合集。成於比量。
但今文中。或單舉宗義。或雙舉宗因。或舉宗喻。或
舉因喻。如下論云。一者法。二者義。此之法義。但是
因明前陳後說。有法及法。如立量云。一心是有法。
定具三大故為宗。因云以有真如生滅二相故。此
但舉其宗因而不引喻。或云。真如是有法。定不可
立不可遣故為宗。因云以一切法悉皆真故皆同
如故。此亦但舉宗因也。餘皆例知。若以此論對五
性宗。具足三支。應立量云。一真如性是有法。定能
隨緣故為宗。因云是有為法平等所依故。同喻如
虗空。能令下。結指。謂前妙音等為能顯。法義理趣
為所顯。由前巧便。遂令義理明顯可見也。此上二
段。即前洞契巧妙之相。上之巧便。即前智也。同記
心輪。此之音顯。即前辯也。同佛正教神通輪矣。
<pb n="474"/>
△五依本。
五。依何本。謂依佛聖言。及正道理。定量為本。
【記】依何本者。此徵菩薩造論。必有所憑。若無依據。
便同虗誕。佛聖言。即至教量。正道理。即比量。定量。
即現量。至教者。謂一切智人。無所不鑒。具足五語。
言必誠諦。依此立論。決定可信。無有虗妄。故取為
本。聖言之語。通於三乘。餘人有所不知。由是揀之。
故言佛也。次先標比量者。以論宗經故。比量者。謂
藉眾相而觀於義。眾相者。謂因三相。由彼為因。於
所比宗義。有正智生。了知有火。或無常等。今言正
道理者。為簡一切邪謬因故。若因不正。宗義亦邪。
由是故言正道理也。現量者。謂無分別。若有正智。
於色等義。離名種等所有分別。現現別轉。故名現
量。此有四類。一。五識身。二。五俱意。三。諸自證。四。一
切定心。此上四種。皆現量也。今言定量者。以此四
義。緣色等境。是決定故。亦可前正道理中。具含二
量。謂比度生解及自證知。俱無謬妄。咸正道理。定
量一句。總指三量。俱是決定。取此為本。可信從故。
△六藉力。
六。藉何力。謂歸命三寶。請加承力。
【記】藉何力者。此責論主依經造論。上欲契聖。下欲
利凡。流至後代。破邪立正。俾世世不絕。燈燈無盡。
為用自力。為假他威耶。歸三寶者。謂三寶吉祥。一
切眾生最勝良田。有歸依者。能辦大事。生諸福智。
能離生死。得涅槃樂。故佛滅度。凡諸弟子所有著
述。皆歸三寶。示學有宗。不自專己。離過失故。今乞
威加。承力而作。必至後代。人無不信。然加有二種。
一。顯加。謂現身說法。二。冥加。但闇增智慧。今通此
二也。能歸所歸。如下廣釋。
△七為義。
七。為何義。謂助佛揚化。摧邪顯正。護持遺法。令久住
世。報如來恩。
【記】為何義者。此責既假三寶威加。造立茲論。有何
義意。切慕此耶。助揚化者。如助謂贊輔。揚。謂發揮。化。
謂教導。是則贊輔如來。發揮法門。教導羣品。以十
方諸佛。迭為師資。互相贊弼。令法道流行。眾生受
化。今論主示居因位。師我牟尼。宗經造論。故云助
化。摧邪顯正者。謂如來在日。邪見者佛自調伏。佛
滅度後。苟有斯類。人無制止。今論主為摧彼邪徒。
令邪教不興。立我正法。令生正見故。下論中顯示
正義。對治邪執。是也。護持遺法者。謂佛所說法門。
至滅度後。總名遺法。今造論發揚。令無墜地者。名
為護持。展轉弘傳。燈燈不絕。以至來劫。名久住世。
報如來恩者。佛留教法。意在傳弘。展轉度人。令至
大果。若不傳演。逆佛本懷。是謂辜恩。苟能顯發妙
門。光昭大教。眾生獲益。不絕大猷。斯則順合佛心。
雅稱宗祖。名為報恩也。故智論云。假使頂戴經塵
劫。身為牀座徧三千。若不傳法利眾生。畢竟無能
報恩者。若有傳持正法藏。宣揚教理度羣生。修習
一念契真如。此是真報如來者。然上五句。說有二
意。一則各自別說。一句是一意。謂助佛揚化故。摧
邪故。顯正故等。二則躡迹通論。從一至五。展轉相
由。即助佛揚化者。為摧邪故。摧邪為顯正故。乃至
報如來恩故。
△八因緣。
八。以何因緣。謂令眾生。離一切苦。得究竟樂。
【記】以何緣者。此責如上所為。本緣何事耶。令眾生
者。三聚五性一切眾生也。離一切苦者。離三苦八
苦分段變易二生死苦也。得究竟樂者。謂得無上
菩提覺法樂。無上涅槃寂靜樂。一得永得。更無退
者。揀異人天二乘。故云究竟。
△九由起。
九。由何起。謂由菩薩大悲。愍物迷謬。
<pb n="475"/>
【記】由何起者。此責菩薩造論之心。因何而起。大悲
者。即同體無緣。揀非愛見。故云大也。愍。謂哀愍。即
能悲之心。物。謂眾生。即所悲之境。凡夫戀生死。執
常樂我淨。故云迷。二乘愛涅槃。著無常等四。非其
正趣。認以為正。故名為謬。造論為彼。令反迷為悟。
捨偏入圓也。
△十機益。
十。機何益。謂令生信。得聞思修慧。證入因滿。
【記】機何益者。既為眾生造論。其有被此化者。得何
利益。謂令下。有四益。信。謂十信。聞思修慧。即三賢。
證入。即十地。因滿。即究竟位。此則未信者令信。未
解者令解。未行者令行。未證者令證。未涅槃者令
得涅槃。始從凡夫。終至等覺。受斯化者。咸得利益。
本疏則云六益。謂信。及三慧。證入。因滿。大同小異。
開合兩通。然上十因。意義相續。若不料簡。寧免混
然。今近取譬。令無所惑。如構大廈。先。要有解（起造之解。
合二智也）。次。列所造（廳堂痒序等。合一心二門三大等）。三。明其相（間架向背
等。合分三大等）。四。能造器（斤斧墨尺等。合妙音善字等）。五。有所憑準（依經
依匠。合三量等）。六。旁藉陰功（禴祭先靈。合三寶加祐）。七。上安所尊（父母
等。合報佛恩）。八。下癊來裔（子孫男女。合為眾生）。九。念情深厚（有恩有愛。
合大悲愍物）。十。各得所安（隨彼穩便。合信解入證）。如上配合。顯然
不同。由是十文。無相濫矣。又此十中。有因有緣。有
通有別。通則因緣不分。謂此十段。總是造論因由
緣起故。別則第九為因。第八為緣。前六則因緣所
資。七十則因緣之果。又此十中。不出悲智。謂第一
是智。第九是悲。二三四五六七。是智之相。八十二
門。是悲之相也。然論文之中。自有八種因緣。與此
有同有異。同則疏論兩文。不出悲智二種。異則論
中但直述自己所懷。為法利物。疏則具敘論主化
智巧便。妙權開示。承力護法。上報下化。問。論中何
故不具敘耶。答。疏敘他意。故可具陳。論主述已。但
明所為。若同疏中。便成自伐。故不具敘。
△二藏攝。二初標門。二釋義。初標門。
二。約諸藏所攝者。
【記】三二不一。故云諸。皆能含攝。故名藏。謂明此論。
於三二中。攝屬何藏。
△二釋義。
三藏之中。對法藏攝。二藏之中。菩薩藏攝。
【記】三藏者。經。律。論也。此約所詮戒定慧學增勝而
立。謂詮定增勝。名為經藏。詮戒增勝。名為律藏。詮
慧增勝。名謂論藏。言增勝者。以一一藏。通餘二故。
第一經藏者。梵云欲底修多羅。或云修妬路。素呾
纜。此云契經。契。謂契當所詮法義。契合所化機心。
經。謂貫穿所說義理。令無散失。攝持所化物機。使
無顛墜。故佛地論云。貫穿攝持所應說義。及所被
機。故契經即藏。持業釋也。第二律藏者。梵語毗奈
耶。或云毗尼。或云毗那耶。義翻為律。以明持犯法
則軌度。有如此方條法之制。取此類也。律。法也。古
翻為調伏。謂調鍊三業。制伏過非。調鍊則通於止
作。制伏則唯明止惡。或翻為滅。謂身語意惡。焚燒
行人。義同火然。戒能止滅故。或云清涼。以能息惡
炎熾相故。此則俱就所詮之行彰名。調伏之藏等。
依主釋也。第三論藏者。梵語阿毗達磨。此云對法。
法則所對之境。謂無為涅槃。及四真諦。對即能對
之心。謂理量二智。此二對彼。妙盡理源。揀擇法相。
分明指掌。如對目前。名為對法。即對法之藏。依主
釋也。此論屬彼。定非經律。故云對法藏攝。問。瑜伽
論說。謂諸一切了義經典。循環研覈摩呾哩迦。據
此。則對法藏攝。亦是佛說。此論既是佛滅度後。菩
薩所造。何得亦入對法藏耶。答。佛所說法。有其三
種。一。佛自說。二。加他說。三。懸記說。今則後說也。故
摩耶經云。佛記馬鳴。然正法炬。滅邪見幢。善說法
要。既蒙懸記。即同佛言。故得此攝。問。若言懸記。故
<pb n="476"/>
得入論藏者。豈佛滅後。一切造論菩薩。盡是懸記
耶。由斯難故。今助一解。以佛所說。雖有論議。並屬
經藏。以十二部。俱名經故。菩薩造者。但名為論。或
宗彼經。或隨解釋。故此所攝。亦不相違。二藏者。此
則約人所立也。謂於三藏之中。詮示大乘理行果
故。名菩薩藏。詮示小乘理行果故。名聲聞藏。故莊
嚴論。及攝大乘說。由上下乘差別。故有聲聞及菩
薩藏。然約人說。人有三乘。合分三藏。以緣覺人。多
不藉教。出無佛世。或出佛世。即攝屬聲聞。以四法
之中。理果同故。由是但立二種藏也。若據教行有
別。亦可開為三藏。故普超三昧經。及入大乘論說。
以約別義。開為三藏。今依莊嚴等論。約於同義。合
為二藏。開之與合。各隨一意耳。然三藏之中。各具
二藏。二藏之內。各有三藏。但約人約法。分此二三。
廣如圓覺疏所辨。菩薩藏攝者。以是大乘。非詮小
故。故此所攝。
△三教義（二）。初總標。二別列。初總標。
三。顯教義分齊者。有二。
【記】教是能詮。義即所詮。以所詮義。顯能詮教。即知
此教分齊所至也。
△二別列（二）。初教。二法。初教（二）。先開章。次釋義。
先開章。
一。約教詮法通局顯分齊。謂以義分教。教類有五。
【記】詮法通局者。通則大乘終頓圓。以被機廣故。詮
義深故。局即小乘及大乘始教。以詮法淺故。被機
狹故。又深必該淺。故云通。淺不至深。故云局。又一
經能含多教。故云通。一經唯詮一教。故云局。以義
分教者。由諸家多約時分教。有所未允。遂招諍論。
敘彼如別所明。今以義分。故無舛謬。此則義為能
分。教為所分。得知教之淺深者。由所詮義。有近遠
故。
△次釋義（二）。初總敘諸教。二與論相攝。初總敘
諸教（五）。初小教。二始教。三終教。四頓教。五圓教
初小教。
一。小乘教。但說我空。縱少說法空。亦不明顯。但依六
識三毒。建立染淨根本。未盡法源。故多諍論。
【記】小乘者。運小根至小果故。如羊鹿車。但能引輕。
不能致遠。故名小也。但說下。釋相也。即正辨所詮。
之理。但。猶獨也。唯也。我空者。此教所明。凡有所為。
皆因緣力。中無主宰。故為我空。縱少說者。阿含經
云。無是老死。無誰老死。既言無是老死。即是法空
之義。雖有此說。以百無一分。故云少說。但標而已。
更不解釋。故不明顯。以非教之正意故。今望大乘
分明顯了義邊。故名為但。如河少水。亦名無水故。
但依下。所依根本。六識者。即前六識。彼教三宗。所
說有異。謂經部無別心所。有部有別心所。覺天所
說。唯一意識。隨六根轉。無別六異。三毒者。貪瞋癡
使。害物最深。能損法身慧命。故受毒稱。染淨者。若
以此三為能熏。現在色心為所熏。造業受生。輪轉
三界。此為染根本。若以無貪等三為能熏。現在色
心為所熏。斷煩惱。出三界。此為淨根本。染之與淨。
由三有無。除此更無所依。故云但也。未盡下。結成
不了。不達如來藏心。本具無漏功德。故未盡淨法
之源。不了根本不覺。是有漏因。故未盡染法之源。
此教尚不詮七八二識。豈況無明法性耶。故云未
盡等。多諍論者。二十部分宗。各不相與。如羣盲摸
象。紛然是非。故云諍論。苟盡其源。安見如此。
△二始教。
二。大乘始教。亦名分教。於中但說諸法皆空。未盡大
乘法理。故名為始。但說一切法相。有不成佛。故名為
分。
【記】大乘者。運大根至大果故。如牛車引重。可以致
遠。故名大乘。下四雖權實有異。以通對小乘。故總
<pb n="477"/>
名大乘也。始分二教者。且標兩名。此中二教。各詮
一義。是謂空。相。非謂一教而有二名。但說下。明所
詮理。即諸部般若。明心境染淨等並空。始自色心。
終乎種智。無不如幻。故云皆空。般若云。無色無受
想行識。乃至無智亦無得等。又經云。若有一法勝
過涅槃。我亦說為如夢幻等。未盡下。判為不了。大
乘法理。不空不有。而空而有。既但說空。當知未盡。
故法鼓經云。一切空經。是有餘說。中論云。空是大
乘初門。故言始也。又云。以有空義故。一切法得成。
但說下。即分教也。一切法相者。明所詮。法。然一切
言。不出五位一百法。謂一者心法。有八。二者心所
有法。有五十一。三者色法。有十一。四者不相應行
法。有二十四。五者無為法。有六。縱說真如無為。是
諸法性。亦墮法相之數。故云但說。有不成佛下。判
為不了。謂五性之中。定性二乘。無性闡提。及不定
性中三分之二。必不成佛。既不皆成。即名為分。
△三終教。
三。終教。亦名實教。說如來藏。隨緣成阿賴耶識。緣起
無性。一切皆如。定性二乘。無性闡提。悉當成佛。方盡
大乘至極之說。故名為終。以稱實理。故名為實。
【記】終實二教者。標名也。此只一教。以對前二。故立
二名。非同於前二教異也。說如來下。順明緣起。即
生滅門。故下論云。心生滅者。依如來藏故。有生滅
心。所謂不生不滅。與生滅和合。非一非異。名阿黎
耶識等。即前云不變性而緣起。緣起下。逆明緣性。
即真如門。故論云。心真如者。即是一法界大總相
法門體。所謂心性不生不滅。乃至一切法不可說
不可念。故名真如。即前云不捨緣而即真也斯則
從本起末。故云隨緣。末即同本。故云無性。如範金
為器。器即是金。定性等者。三聚五性一切眾生。皆
有如來藏心。總皆成佛。故涅槃經云。凡有心者。定
當作佛。圓覺云。有性無性。齊成佛道。上皆明所詮
之法。方盡下。判為了義。詮法窮源。故云至極也。對
前未盡。終於始故。名為終教。非同法相。故云實理。
分教不了。乃屬於權。此中了義。故云實教。
△四頓教。
四。頓教。總不說法相。唯辨真性。亦無八識差別之相。
訶教勸離。毀相泯心。但一念不生。即名為佛。不依地
位漸次。故說為頓。
【記】頓教者。標名也。一直而談。更無委曲。不歷階漸。
唯指本源。故稱為頓。總不下。釋相也。法相者。謂徧
計。依他。色心。假。實。法相雖廣。不出於斯。此既不說。
故名為總不說。即揀分教但說法相。唯辨真性者。
此揀始教但說諸法皆空。今說不空妙有。即圓成
實性也。此性圓滿成就。凡聖因果。平等所依。只談
此法。故云唯辨。此二句且略標揀也。下即廣示。亦
無等者。釋不說法相也。八識。是法相之源。一切最
勝。以勝攝劣。故唯舉此。然識如幻夢。唯是一心。故
云亦無。此中舉識。以影所緣也。請教者。斥其無實。
肇公云。名無得物之功。故圓覺云。修多羅者。如標
月指。若復見月。了知所標。畢竟非月。下文亦云。一
切言說。假名無實。但隨妄念。不可得故。勸離者。令
不執教。使其捨詮也。故下文云。從本已來。離言說
相。離名字相。淨名云。乃至無有文字語言。是真入
不二法門。又云。至於智者。不著文字。文字性離。即
是解脫。達磨云。我法以心傳心。不立文字等。能詮
教既亡。所詮義亦遣。故但訶教勸離也。毀相者。凡
所有相。皆虛妄故。此則亡所證境也。泯心者。心生
則種種法生故。此即亡能證智也。經云。幻塵滅故。
幻滅亦滅。又云。亦無能證者。此乃妄識妄緣。能詮
所詮。能證所證。一切都泯。故下文云。一切法從本
已來。非色非心。非智非識。非有非無。畢竟不可說
相。但一念等者。念生既是凡夫。相現性隱。不生宜
<pb n="478"/>
名為佛。性顯相亡。是故剎那登妙覺。等佛於一朝。
故觀師云。一念不生。前後際斷。照體獨立。物我皆
如。更不假餘方便。故云但也。此則釋前唯辨真性。
不依下。結成頓義。既一念成佛。豈立位焉。位既不
存。不亦頓乎。故思益經云。得諸法正性。不從一地
至於一地。圓覺云。知幻即離。不作方便。離幻即覺。
亦無漸次。
△五圓教。
五。圓教。所說唯是法界。性海圓融。緣起無礙。相即相
入。帝網重重。主伴無盡。
【記】圓教者。謂此教中。該收前四。圓滿具足。性相俱
融。剎海塵毛。交徧互入。即華嚴宗也。所說下。一真
法界也。謂所說理事心境人法聖凡染淨等法。以
要言之。未有一法。離於法界。故云所說唯是法界。
或可此句是總標。下皆別列。性海圓融者。理法界。
謂理性深廣。故如海也。理體周徧。無有一法而不
融攝。故云圓融。緣起者。事法界。謂眾緣所造心境
染淨情器因果大小一多。各不同故。無礙者。理事
無礙法界也。謂緣起事法。皆是理之所成。緣起無
性。不礙於理。理能隨緣。不礙於事。故得理事二無
障礙。相即相入下。事事無礙法界也。謂諸事法。各
全攝理。即理之事。互不相礙。故得一一事法。相即
相入。一即一切。一切即一。一入一切。一切入一。互
為主伴。重重無盡。如天網珠。光影互入。無礙無盡
也。然上五教所詮。不出性相。性相相望料揀。應成
六句。一。唯相非性。小乘教也。但說法相。不言性故。
二。唯性非相。即頓教也。唯辨真性。毀相泯心故。三。
相多性少。即分教。多說法相。少說性故。四。性多相
少。即終教。多說法性。少說法相。縱說法相。亦不離
性故。五。非相非性。即始教。但說諸法皆空。未顯真
如性故。六。全相全性。圓教也。謂說一真法界。全體
而起成染淨法。即全相也。染淨起時。性體不隱。全
是真如。即全性也。又此五教。與天台化法四教相
望。但開合有異。而大況是同。彼則開前合後。此則
開後合前。四教者。謂藏。通。別。圓也。且如此中初小
乘教。即彼藏教。第二始教。此有二類。一始教。但說
諸法皆空。即彼通教也。二分教。但說一切法相。即
別教也。第三終教。明如來藏。隨緣成諸染淨。緣起
無性。一切皆如。即彼圓中雙照義也。第四頓教。唯
辨真性。即彼圓中雙遮義也。第五圓教。明性相俱
融。即彼圓中遮照同時義。以此三教所詮。唯是一
心具一切法。即彼圓教不思議中道也。故此三教。
皆屬圓收。此即合彼通別為一始教。開彼圓教為
終頓圓三。彼即開此始教為通別二。合此終等為
一圓教。雖開合有異。而法無異也。然彼更約化儀
論四。約時論五。廣說如彼。
△二與論相攝（二）。初定分齊。二明相攝。初定分
齊。
若於五中。顯此論之分齊。正唯終教。亦兼於頓。
【記】正唯終教者。以有生滅門。說如來藏。隨緣作阿
賴耶。成諸染淨義故。兼於頓者。以有真如門。顯體
離言。依言辨德故。然雖說兩門。以真如門中。但略
顯法體而已。如其生滅門中。說迷悟。辨聖凡。論染。
則二礙三細五意六麤。論淨。則二身三大四信五
行。具辨染淨熏習。廣明四位階降。說斷證。明解行。
但是一切世出世法。皆在生滅門中所明。既而廣
略不同。故於二教以判兼正也。
△二明相攝。
若將此論。與五教互相攝者。五唯後三攝此。此唯攝
五前四。
【記】五唯下。以教攝論。五教為能攝。此論為所攝也。
後三攝此者。終頓圓也。謂此論中。說如來藏緣起。
是終教。說真如門。是頓教。又真如門。是理法界。生
<pb n="479"/>
滅門。是事法界。二門不二。理事無礙法界。一心。是
一真法界。此即圓教。故後三教。攝得此論。若以理
推。此論亦有前二教義。亦應前二攝得此論。此唯
下。以論攝教。此論為能攝。五教為所攝也。攝前四
者。此論備有前四義故。不攝圓者。以四法界中。唯
有三種。而不明事事無礙。以圓教宗於事事無礙。
義既不全。故非攝彼。然以義推。亦合攝彼。彼文四
種。統唯一真法界。今論一心之體。正是一真法界。
是彼圓教之宗耳。又彼事事得無礙者。皆由真如
隨緣故也。故知真如隨緣。是彼事事無礙之由。故
得攝也。若以前科望於此義。前文合云。正唯終教。
兼於頓圓也。

大乘起信論疏筆削記會閱卷第一

音釋
恊音亦。合也。又和於十眾也。
研音年。磋。磨。竆。究也。
覈音核。考校也。
綆音梗。汲水繩也。
謚音益。應用諡。音示。誄行立號以易名也。謚非。
[懨-猒+火]音魁。寬大貌。
繹音亦。解也。又繙閱經書尋究之也。
璿音前。美玉。
印度此云月氏。國名。
噳音語。
儞同你。
緒音序。綸緒也。頭緒也。
筌音詮。捕魚器。
[(ㄇ@(企-止))/弟]音弟。兔網。
陀羅尼此云總持。咒名。
粹音瑞。精純也。
頥責宅二音。深也。雜也。
冲音充。深也。
䆳音遂。幽深貌。
波斯匿翻勝君。王名。
岐音其。路旁出也。
屯音豚。聚也。
迢音條。相遠各別也。
揆音葵。等齊也。
謐音密。靜也。安也。
躍音藥。舉其身而上也。
跳糶迢二音。並足蹷起也。
韜音叨。藏斂也。
傭賃音庸任。僱役於人也。
瞑眩音冥衒。飲藥之毒而閉目也。
瘳音抽。病痊也。
悼音道。歎也。
爰音元。曰也。
慨開。上聲。無聲之歎也。
罕音喊希有也。
撈漉音牢六。同撈摝。沉取之也。
泳音永。游也。
眸音牟。目瞳也。
阿顛迦此翻無善心。斷善根者。
觴音傷。杯名。濫觴者。謂泉之始流。不過杯水泛
溢而已。
㴑洄音素回。逆流而上也。
挹音邑。酌也。抒也。
蔗音遮。甘蔗。
邈音渺。高遠也。
幹音干。辦也。
拙音執。鈍也。
<pb n="480"/>
捷音夕。敏也。
迅音信。速。疾也。
迦陵頻迦此云妙聲。仙禽也。
壅音雍。堆塞也。
闔音合。閉也。
析音息。分剖也。
誕音但。虗妄也。
揮音輝。發揮。
迭音狄。遞。代也。
弼音鼻。輔佐也。
辜音孤。負也。
猷音猶。道也。謀也。
構音姤。造也。
廈音夏。房舍也。
庠音祥。序也。
架音駕。屋之間架也。
斧音府。斧鉞。
禴音藥。祭祀名。
廕音蔭。覆庇也。
裔音衣。後嗣也。
呾音怛。
哩音里。
舛音喘。差錯也。
摸音模。手摩也。
闡提華言信不具。無信心者。

<sarticle>大乘起信論疏筆削記會閱卷第二</sarticle>
唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二法（二）。先開章。次釋義。先開章。
一。約法生起本末顯分齊。謂依此論所詮染法。從本
起末。略有五重。以對諸宗。顯其分齊。
【記】前以能詮為門。故云約教。此以所詮為門。故云
約法。法者。權實義也。先生為本。後起為末。依詮染
者。以淨法是攝末歸本義。今明從本起末。故唯取
染。列別不攝曰種。等而升進曰重。今約法義生起。
故不云種而曰重也。略五重者。廣即十四。今於十
四之中。類束為五。即一心二門二覺三細六麤之
法。故云略也。對諸宗者即前五教。也。
△次釋義（二）。初正明。二別示。初正明（五）。初一心。
次二門。三二覺。四三細。五六麤。初一心。
五重者。初。唯一心為本源。即華嚴經一真法界。然華
嚴所宗。雖四法界。而彼疏云。統唯一真法界。謂寂寥
虗曠冲深包博。總該萬有。即是一心（正當此門）。體絕有無。
相非生滅。莫窮其始。寧見中邊（即下心真如門）。迷之則生死
無窮。解之則廓爾大悟（即下心生滅門）。
【記】五重者。五中二三。以略分真妄。故云開云明。後
二唯約妄論。具顯次第生起。故言生也。一心為本
源者。為。是也。謂此一心。是一切染淨法之根本。其
猶水源。為萬流之本。更無有法。為心之本。故云唯
一心。本。即源也。經云。諸法所生。唯心所現。一切因
果世界微塵。因心成體。法喻雙顯。故云本源。華嚴
下。配。教。此是圓教之所宗故。準下四段。應云。初唯
一心為本源。所言法者。謂眾生心。是心則攝一切
世間出世間法。即華嚴經一真法界心。圓教分齊
也。四法界者。如前所列。然四種皆稱法界。而界義
不同。謂理法名界。界是性義。謂與一切染淨諸法
為體性故。事法名界。界是分義。一一事法分限別
故。後二法界。具性分義。可知。義雖有四而體是一。
故混四為一。一外無四。故云統唯一真也。謂寂寥
<pb n="481"/>
下。總萬有以出體。彼曰法界。此曰一心。謂此一心。
是法之性。故曰法界。隨義立名。體元無異。故以一
心為法界體。初二句。顯德相。寂。謂無聲。寥。謂無色。
虗則中無妄染。曠謂寬徧十方。冲即是深。豎通三
際。包即容受一切無餘。博則能入一切咸徧。總該
下。明該收。萬有者。一切法也。萬有不出一心。是故
一切全為心性。心性無外。攝無不周也。此但意在
出體。不在收於萬法。恐存心外之見。故云總該等
也。然諸教中。皆說萬法一心。而淺深有異。今約五
教。略而辨之。一。愚法聲聞教。假說一心。謂世出世
間染淨等法。皆由心造業之所感。推徵則一心之
義不成。故云假說。二。大乘權教。明異熟賴耶以為
一心。三界萬法。唯識變故。三。終教。說如來藏以為
一心。識境諸法。皆如夢故。四。頓教。泯絕染淨以說
一心。顯體離言。絕諸相故。為破諸數。假名一也。五。
圓教。總該萬有以為一心。事理本末。無別異故。如
上所說。前二教淺。後三教深。於三教中。義有淺深。
體唯真性。今之所辨。即第五也。注云正當此門者。
指此初重一心本也。下云。依此一心。有二種門。則
知此論所詮。理極於是。故上指陳。即華嚴經一真
法界。但彼以性相俱融。名為法界。此約克指法體。
故曰一心。以此為異也。體絕有無者。肇公云。欲言
其有。無狀無名。欲言其無。聖以之靈。故下文云。非
有非無等。相非生滅者。非。不也。相。謂無相之相。相
即性也。論云。非前際生。非後際滅。般若亦云。不生
不滅。莫窮其始者。莫。無。窮。鞠。始。初也。既非生滅有
為之法。則無能尋鞠盡其初際。然不唯無始。抑亦
無終。此但影略。故云無始。此則覆釋前來相非生
滅。以非生故無始。非滅故無終。寧見中邊者。邊。謂
二邊。中。即中道。二邊既泯。中道不存。故云寧見。寧
何也。此則覆釋前來體絕有無也。有無。即是二邊。
前則略舉。但言有無。今則具顯。故云中邊。注云真
如門者。彼疏所說。即是此中真如門義。然但因以
指配。未是正開。次下即明。迷之下。即序中逐迷悟
而升沈之義。解。即初悟。悟。即證入也。故經云。無始
時來界。一切法等依。由此有諸趣。及涅槃證得。即
斯義也。注文生滅門者。如前可知。
△二二門。
二。依一心開二門。
【記】依心開門者以論云。依一心法。有二種門也。
一者。心真如門。即頓教分齊也。始教中空義。亦是密
說此門。
【記】真如門者。於中有離言依言。依言之中。復有空
不空二。具如下說。頓教。分者。以此門中。說心性不
生不滅。乃至離言絕慮等義。故當此教。密說者。如
心經云。是諸法空相。不生不滅。不垢不淨。不增不
減等。即是真如之相。雖明其相。而不克顯真如體
性。故云密說。理實無異。故今配之。但空宗人。不知
如來遣相處以為顯真性。故此一門。非彼分齊也。
二者。心生滅門。謂依如來藏。有生滅心。所謂不生不
滅。與生滅和合。非一非異。名為阿黎耶識。即終教分
齊也。以始教相宗。不知佛說如來藏以為阿賴耶。故
非彼分。
【記】依如來藏下。全引論文。顯生滅相也。終教者。詮
法窮極。非同始教是衍初門。故名終教。今起信論。
正明此義。以始教下。揀顯。以始教中。亦說賴耶。而
不說是藏性所成。今說性成。故非彼分。故密嚴云。
佛說如來藏。以為阿賴耶。惡慧不能知。藏即賴耶。
識。則分教中識義。亦是密說此門也。
△三二覺。
三。依後門明二義。一者。覺義（前真如門。但明心體不變。此門覺義。但顯染中
淨相及反流還源。並非起末倫次。二者。不覺義（前生滅門。及此不覺。即是生起次也）。
【記】後門。謂生滅門也。二義者。論曰。此識有二種義。
<pb n="482"/>
能攝一切法。生一切法。云何為二。一者。覺義。二者。
不覺義等。故依此明也。覺義者。論云。所言覺者。謂
心體離念。離念相者。等虗空界。即是如來法身等。
於中有始覺本覺。本覺復有隨染性淨之異。具如
論說。註前真如等者。通前後妨難。或曰。前真如門。
及此覺義。為何不明開義生法。唯於後門後義。明
生起耶。故此釋之。不變。非隨緣。淨相。是本覺。反流。
即始覺也。此上三義。並不可說生起末中染法倫
次之理。以義不順故。唯此生滅。及不覺義。即可言
其生染次也。故前標云。依染法從本起末。而不言
淨法從末向本。由是前門前義。不言生起也。不覺
義者。論云。所言不覺者。謂不如實知真如法一故。
不覺心起而有其念等。於中有根本枝末之異。枝
末復有三細六麤。如次所引。註文前生滅等。如上
可知。若無相宗。齊此覺義。以彼宗未明空相。即真
如心性。故說諸法。無不是空。縱有一法勝涅槃者。
我亦說為如幻如夢。凡所有相。皆是虗妄。離念相
者。即是法身。依此法身。說名為覺。故空宗詮法。唯
齊覺義。疏不說者。準上二門分判推故。例下唯識
分齊知故。
△四三細。
四。依後義生三細。一。業相（賴耶自體分）。二。轉相（見分）。三。現相
（相分）。即唯識宗。齊此業相。以為諸法生起之本。以彼宗
未明此等與真如。同以一心為源。故說真如無知無
覺。凝然不變。不許隨緣。但說八識生滅。縱轉成四智。
亦唯是有為。不得即理。故詮法分齊。唯齊業識。
【記】後義者。即不覺也。依此不覺。起業等相。此三屬
本識位。對後事識六麤。名之為細。故論云。復次依
不覺故。生三種相。與彼不覺。相應不離等。業相者。
約動作為因二義得名。故論云。一者。無明業相。以
依不覺故。心動說名為業。覺則不動。動則有苦。果
不離因故。轉相者。前之業相。轉至此位。為能見故。
故論云。二者。能見相。以依動故能見。不動則無見。
現相者。以依能緣之心。帶起所緣之境。故論云。三
者。境界相。以依能見故。境界妄現。離見則無境界。
注自體等者。以唯識說有漏識自體生時。轉似二
分。似能緣相。名為見分。似所緣相。名為相分。雖文
異而義同。故今注配。自體。即自證分也。即唯識下。
配教。齊業相者。彼說諸法生起。但依賴耶以為其
本。故名此識為總報主。一切種子。根身。器界。皆此
識變。仍獨說此以為所熏。熏成種已後起現行。皆
依此識。故云生起本也。以彼下。出所以。此等者。指
三細二覺生滅門也。緣以彼宗。未說一心。是真如
生滅二門之源。以留之於終教說故。若盡說已。何
分權實耶。故說等者。以不知真如即心。故說無知
無覺。凝然不變者。說此無知覺體。堅如玉石。不可
受熏。以不是可熏性故。既不受熏。焉能隨緣。由是
但執真如不變。不許隨緣也。但說等者。既不許真
如隨緣。成諸染淨。故說賴耶為生滅本。由是明法
生起。但齊業相也。縱轉等者。以彼所說。轉第八為
大圓鏡智。第七為平等性智。第六為妙觀察智。前
五為成所作智。根本既唯生滅。成智亦是有為。理
是無為。不得相即。如鎔金範土。各成其器。豈得相
即耶。故詮法下。結成可知。
△五六麤。
五。依最後生六麤。一。智分別境界。二。生苦樂受。三。著
苦樂。四。計名字。五。造業。六受報。二乘所明諸法。唯齊
第三人乘天乘。唯齊第五。
【記】最後者。即現相也。六麤。是事識位。涉於外塵。其
相顯著。總名為麤。故論云。以有境界緣故。復生六
種相。智分別境界者。智相也。以有外境。牽起內心。
令其分別。是好是惡等。故論云。一者。智相。依於境
界。心起分別。愛與不愛故。生苦樂者。因前分別。遂
<pb n="483"/>
起苦樂覺心。故論云。二者。相續相。依於智故。生其
苦樂覺心。起念相應不斷故。著苦樂者。執前苦樂。
取之為實。故論云。三者。執取相。依於相續。緣念境
界。住持苦樂。心起著故。計名字者。以執取實。故聞
名總相。便生瞋喜等。故論云。四者。計名字相。依於
妄執。分別假名言相故。造業者。以貪瞋盛故。發動
身口。造諸善惡不動等業故。論云。五者。起業相。依
於名字。尋名取著。造種種業故。受報者。謂業累既
成。牽至苦果。如繩所繫。不自在故。故論云。六者。業
繫苦相。以依業受果。不自在故。初是俱生法執。次
是分別法執。三是俱生我執。四是分別我執。皆惑
道。五業道。六苦道思之。二乘下。對教淺深。第三者。
是我執俱生。二乘教中說斷此者。名為我空故。人
天等者。以彼教中。但別善惡業緣。受報好醜。故當
造業。而不知業從何生。故詮法分齊。不到第四。
△二別示。
若取血脈相承。一向躡前起後以明生起。略有八重。
一。以一心為本。二。不覺一心成業相。三。能見相。四。境
界相。五。分別相續（法執）。六。取著計名（人執）。七。造業。八。受報。
【記】血脉相承者。但約迷本一心邐迤生起不斷絕
義。更不旁說真如本覺。故云一向等。略八重者。廣
則十四故。以真如門及覺義。非是生起倫次故。生
滅門不覺義。全體是業相故。智相相續。皆法執故。
執取計名。皆我執故。由是相從。略成八也。若約教
乘判。初即圓頓。二通終始。六則小乘。七乃人天。例
前思之。
△四被機（二）。初標門。次釋義。初標門。
四。明教所被機者。
△次釋義（三）。初總明所被。二重辨兼正。三別指下
文。初總明所被。
一切眾生。皆有佛性。無非所被不同法相宗。唯被菩
薩性。及不定性。
【記】一切下。顯實教。此約畢竟。兼正合論。故皆被也。
故涅槃經云。凡是有心。定當作佛。圓覺云。有性無
性。齊成佛道。又云。譬如大海。不讓小流。乃至蚊䖟。
及阿修羅。飲其水者。咸得充足。金剛經說。發菩提
心人。令度四生九類。皆入無餘涅槃。若其定有不
成佛者。何勞發此心耶。以一切眾生。皆本有佛性。
但得聞之。無不獲益。謂宿機深者悟入。淺者信解。
都無宿種者。亦皆熏成圓頓種子。如華嚴經食金
剛喻。不同下。揀權教。彼說定性二乘。以性定無改。
況至無餘位中。身智俱盡。誰為修行。又無性之人。
無其善種。善種既無。憑何修進。以此判之俱非所
被。然彼但約即今長時而論。故不統收。亦是留在
實教中說也。
△二重辨兼正（二）。初約三聚辨。二據五性說。初
約三聚辨。
然一切眾生。三聚統收。此論正唯為不定聚。故下文
云。依未入正定聚眾生。故說修行信心。兼為邪定作
遠因緣。兼為正定令增妙行。
【記】然下。三聚有三說。如小乘。即以五無間業眾生
為邪定。以聖位中學無學人為正定。以餘凡位中
漏無漏七方便人為不定。權教以無種性人為邪。
以菩薩為正。以不定性人為不定。終教以一切異
生為邪。三賢為正。十信為不定。今依後說。此論下
正為可知。兼為邪定者。但得見聞。自然成種。他時
顯發。必至解脫故。法華繫珠。涅槃毒鼓。華嚴有八
難頓超之說。又云。設有不生信樂。亦成善根。無空
過者。乃至究竟入於涅槃。此明雖謗墮惡。由聞歷
耳。終醒悟故。下論云。為令眾生。離一切苦。得究竟
樂。皆此類也。兼為正定者。論云。為欲解釋如來根
本之義。令諸眾生。正解不謬故。疏配三賢。故當正
定也。
<pb n="484"/>
△二據五性說。
準此義例。則五性中。正被菩薩性。及不定性。令修信
心。兼為餘性作遠因緣。
【記】準下。例辨五性也。五性之說。權實共出。前教義
中。判為未了者。約彼定執三無二有。故名為權。今
說被教。故須約性。性雖說五。俱為所被。非同權宗
定執有無也。正被下。可知。兼餘性者。二乘又無種
性也。以二乘人。實無定性。雖亡分段。然有變易之
身。但得聞斯教。決定迴心。涅槃說四果及緣覺。極
遲經八。六。四。二萬。十千劫。如次迴心。猶如醉人。醒
有遲速。三昧酒醒。亦復如是。故楞伽云。三昧酒所
醉。乃至劫不覺。酒消然後覺。得佛無上身。無性之
人。但無善性。若聞斯教。善種自成。遇緣發起。必當
成佛。楞伽經說二種闡提。一。大悲菩薩。二。斷善根
者。佛說二中永不入者。唯大悲菩薩。應知斷善根
者。聞經獲悟。後必得入。涅槃經中具有此說。今此
論云。謂示修習止觀。對治凡夫二乘心過故。其中
義含定性無性。故下文云。對治二乘不起大悲狹
劣心過。遠離凡夫不修善根。且不起大悲。豈非定
性耶。不修善根。豈非無性耶。當知實教。雖說五性。
然非定五。俱為所被。
△三別指下文。
又因緣分中。別明所被。至文當辨。
【記】別明所被者。一論所被。不出三根。說有通別。通
則不分論文。但上中下根。依之總入。別則立義解
釋兩分。被上根悟入。修行信心分。被中根。勸修利
益分。被下根。然上根不必聞中下之法。下根必兼
聞中上之法。中根可知。此說猶是別中之通。若更
細論。兼約地位所配。則立義分。及解釋分中顯示
正義。對治邪執。被三賢菩薩。為上根悟入。分別發
趣道相。被十信滿心。為中根。修行信心分已下論
文。被十信住心入心。為下根。又就十信位中。自有
三根之異。謂以十信滿心為上根。此則如上所配。
以十信住心為中根。此依第四分中四種信心。及
四種修行悟入。以十信初心為下根。就此下根。復
有三種。謂以四行之後。止觀之前。一段論文。被下
根悟入。以止觀一門。被中根。以勸生淨土一門。被
上根。其勸修利益一分。總䇿前三。因緣一分。但明
論起由致。故於此分。不別明被。如下疏配。
△五詮體（二）。初總標。二別釋。初總標。
五論能詮教體者。略作四門。
【記】能詮教體者。通明諸佛教法。乃至此論。以何為
體。而能詮顯無量事理。今且略以四門解釋。
△二別釋（四）。一隨相。二唯識。三歸性。四無礙。一
隨相。
一。隨相門。於中或唯名句文。謂能詮諸法自性差別
二所依故。或唯音聲。離聲無別名等。攝假從實故。或
假實雙取。四俱為體。又徧於六塵一切所知境界。總
有生解之義。悉為教體。
【記】隨相者。謂約六塵境相以出體故。於下。中有四
義。初名句文。名句文者。即聲上屈曲詮表。是假非
實。屬不相應行所攝。故論云。一名二名多名。是曰
名身。一句二句多句。名曰句身。一字二字多字。名
曰文身。能詮諸法自性者。名也。名是能詮。諸法自
性是所詮。如言色。言心。言水火等。各各詮表法自
性故。差別者。句也。句是能詮。諸法差別是所詮。如
言形色顯色。真心妄心等。諸法例然。一一法中。揀
令別故。二所依者。文也。二即名句。文即是字。以此
通為名句二法所依止故。由是名則次第行列。句
則次第安布。文則次第連合。此等親能詮表義理。
由是取之以為教體。或唯下。二。唯音聲。以聲是教
主言音。謂佛唱詞。評論。語音。語路。語業。語表。故云
音聲。離聲下釋。以名句文三。雖親能詮表義理。但
<pb n="485"/>
是聲上屈曲之相。從假建立。無有自體。聲是色法。
色法是實。名等是不相應行。非色非心。但約色心
分位假立。由是實外無假。所以攝假從實。但取聲
為教體。故云離聲無別名等。婆沙論云。佛教以語
業為體。假實下。三。通四法也。如上兩說。各有理教
為定量故。不可偏取。今悉收之。以唯音聲。則不能
詮義。唯名句文。則別無自體。四法皆取。始成教體。
如水與動。方能運舟。於此二中。不可趣一。如人汎
然發聲不吐詞句。何所詮表。若無聲者。名等何依。
故今雙取也。故俱舍云。牟尼說法蘊。數有八十千。
彼體（教體）語（音聲）或名（名句）。此色（音聲）行（名句）蘊攝。又徧於下。
四。徧。一切。也。一切雖多。不出六塵境界。但能生於
物解。即為教體。豈獨在於聲名句文。故淨名云。有
以光明而作佛事。有以菩提樹。衣服臥具。乃至八
萬四千諸塵勞門。眾生謂之疲勞。諸佛即以此法
而作佛事。楞伽云。大慧。非一切佛土。言語說法。有
佛國土。直視不瞬。口無言說。乃至有佛國土。動身
名說法等。且香積世界。餐香飯而三昧顯。極樂國
土。聽風柯而正念成。絲竹可以傳心。目擊以之存
道。既語默視瞬皆說。則見聞覺知盡聽。苟能得法
契神。何必要因言說。如楞嚴經二十五聖。於十八
界七大性。各從一門而得圓通。此中六塵。猶且約
境。餘者例知。天台云。手不執卷。常是讀經。口無言
聲。徧誦眾典。佛不說法。常聞梵音。心不思惟。徧照
法界。皆此義也。
△二唯識。
二。唯識門。謂說者淨識所現文義為增上緣。令聞者
識上文義相現。故下文云。若離自心念。則無一切境
界之相。是故一切聲名句文。皆是自心之所顯現。
【記】唯識者。約妄心以出體。今先約本影相對。對於
諸教。總成四句。一。唯本無影。即小乘教。以不知諸
法。唯識所現。皆影像故。二。唯影無本。即終教也。以
佛果無別色聲功德。唯有如如及如如智獨存。但
以大悲大智為增上緣。令彼根熟眾生。心中現佛
色聲說法。是故佛教。但是眾生心中影像。故華嚴
云。諸佛無有法。佛於何有說。但隨其自心。為說如
是法。三。亦本亦影。即大乘權教。謂以佛自宣說若
文若義。皆是妙觀察智相應淨識之所顯現。名本
質教。若聞者識上所變文義。為影像教。諸佛眾生。
互為增上緣。方有所起教。故唯識云。展轉增上力。
二識成決定。四。非本非影。即頓教也。非唯心外無
佛色聲。眾生心中影像亦空。以性本離故。相本絕
故。即無教之教耳。故淨名云。其說法者。無說無示。
其聽法者。無聞無得。今此所明。即第二句唯影非
本也。說者淨識等者。此中語勢。似於本影具足一
句。然意明唯影非本。雖云淨識所現。意顯大悲大
智為增上緣。又此但言佛為眾生增上緣。而不言
眾生為佛增上緣者。意在唯影也。又佛淨識。即是
眾生真心。佛現。即眾生現。二俱影也。引證文則明
矣。豈可見云淨識所現為增上緣。便作本影雙取。
同於權教。須以意通。不以文局。學者思之。故下。文
具云。一切諸法。唯依妄念而有差別。若離心念。則
無一切境界之相。是故下。結意。言自心者。即是妄
識。非謂真心。下文云。三界虗偽。唯心所作。離心即
無六塵境界。
△三歸性。
三。歸性門。此識無體。唯是真如。故下文云。是故一切
法。從本以來。離言說相。乃至唯是一心。故名真如。
【記】歸性者。約真心以出體也。此識等者。則前門中。
已收差別之境。但唯能變識心。今又攝前識心。但
是一心。一心。即真如性也。名為歸性。故云此識無
體也。其猶人睡作夢。見種種物。物不離夢。夢不離
人。即展轉推尋教法真實之體。極至於此。古人云。
<pb n="486"/>
心即是經。即斯義也。言一切者。即色心等法。非今
方爾。故云從本已來。超過離名字相。離心緣相。故
云乃至。然離言說。則非前音聲。離名字。則非前名
句文。離心緣。則非前唯識。一心真如。則成此歸性
門也。亦同圓覺疏云。生法本無。一切唯識。識如幻
夢。但是一心。楞嚴云。見與見緣。似現前境。元我覺
明也。
△四無礙。
四。無礙門。謂於前三門。心境理事。同一緣起。混融無
礙。交徹相攝。以為教體。以一心法。有二門故。二皆各
攝一切法故。
【記】無礙者。約三門無礙以出體也。謂於下正釋。心
即唯識門。境即隨相門理。即歸性門。事即一二門。
以對理成句。故重牒之。同一緣起者。上之三門。同
為一大法界緣起。謂境不自境。由心故境。心不自
心。由境故。心未有依真之妄。不從真生。未有隨妄
之真。不依妄顯。如是。則境是心境。心是境心。真即
妄真。妄即真妄。互相依倚。互相資假。隨有所闕。則
皆不成。故云同一緣起也。混融等者。即無障礙法
界也。謂若心若境。若理若事。一多即入。俱無礙故。
斯則動止縱橫。無非教體也。以一下。出所以。如上
心境理事得無障礙者。以一切法。不離二門。二門
唯一心故。以歸性。即當真如門。前二。即當生滅門。
二門不二。即是一心。以此一心融之。故得同一緣
起。無礙自在也。
△六宗趣（二）。初標章。二列釋。初標章。
六。示所詮宗趣者當。部所崇曰宗。宗之所歸曰趣。有
二。
【記】所詮宗趣者。前辨能詮文體。此明所詮義趣。義
中可尊可重可崇尚者。故名為宗。歸向往詣。故名
為趣。當部等者如法華宗一乘。涅槃宗佛性。華嚴
宗法界。維摩宗不思議解脫等。然宗有多種。若約
立敵相對以明宗者。即語之所表曰宗。此則但取
一期所論之義。如言聲是有法。定無常為宗等。若
約修習行人以明宗者。即心之所尚曰宗。如各隨
所習經律論等。今明一部所崇尚者。為尊為主。目
之為宗。宗於此者。終歸何義。謂令信解行此法故。
必至證入也。故曰宗之所歸。
△二列釋（二）。初諸宗。二此論。初諸宗（三）。初正辨
明。二指此論。三會五教。先正辨明。二先總。次別。
先總。
初。總辨諸宗。一切經論。通大小乘。宗途有五。
【記】總開。如文。
△次別（五）初小乘宗。二破相宗。三立相宗。四法性
宗。五法界宗。初小乘宗。
一。隨相法執宗。即小乘諸師。依阿含等經所立。以造
諸部小乘等論。
【記】一下。隨相法執者。標名也。宗於事法。故云隨相。
計法定實。語云法執小乘諸師者。宗主也。根本。即
上座。大眾展轉分成二十部。阿含等者。所依經也。
等於正法念。佛本行等經。以造下。所造論也。即婆
沙俱舍等論。下諸門中例有此四。
△二破相宗。
二。真空無相宗。即龍樹提婆。依般若等經所立。以造
中觀等論。
【記】真空無相者。即色即空。空病亦空。故言真空。離
一切相。故云無相般若等。等於八部。及諸空經。中
觀等。等於百論。十二門論之類。
△三立相宗。
三。唯識法相宗。即無著天親。依解深密等經所立。以
造唯識等論。
【記】唯識法相者。唯遮境有。識揀心無。一切諸法。唯
識所變。宗相法故。名法相宗。唯識等。等於對法。百
<pb n="487"/>
法之類。
△四法性宗。
四。如來藏緣起宗。即馬鳴堅慧。依楞伽等經所立。以
造起信等論。
【記】如來藏緣起者。即如來藏心。隨染淨緣。起成諸
法也。楞伽等。等於勝鬘。密嚴等經。起信等。等於佛
性。寶性等論。
△五法界宗。
五。圓融具德宗。謂事事無礙主伴具足。重重無盡。即
華嚴經。
【記】圓融具德者。圓謂圓滿。性相周徧。融。謂融和。理
事無礙。具德者。重重無盡。一塵一毛。無不稱性。無
不包徧。如前圓教中明。
△二指此論。
今此論宗。當其第四門也。
【記】第四者。即如來藏緣起宗。以論所詮。明如來藏。
不生不滅與生滅和合。名阿黎耶等。廣辨染淨諸
法緣起故。
△三會五教。
然此五宗。對前五教。互有寬陿。教則一經容有多教。
宗則一宗容具多經。隨何經中。皆此宗故。
【記】然但佛說成教。人尚曰宗。宗教不異。由是本疏
隨教而辨。今則以經料揀。故有寬狹不同也。一經
容多教者。如華嚴中。具說十惡十善。即人天教也。
說四諦十二因緣。即小乘教。具列地位。即分教。三
天偈云。法性本空寂。無取亦無見。性空即是佛。不
可得思量。即始教。如心佛亦爾。如佛眾生然。心佛
及眾生。是三無差別。即終教。初發心時。便成正覺。
即頓教。一切無礙。即圓教也。餘經之中。或五四三
二。多少不定。宗具多經者。如此一論宗中。宗百餘
本大乘經也。隨何等者。但是諸經了義。皆此所宗。
又如一切經中空義。皆是三論所宗。餘皆倣此。此
上所明。但約宗教俱寬義說。若約狹義。如前五教。
各詮一義。互不相通。如一經只詮一義。此名教狹。
宗隨教說。亦復如是。此名宗狹也。
△二此論（二）。先總。次別。先總。
後。唯明此論。又有總別。總以一心法義為宗。信行得
果為趣。
【記】一心法義者。以此論中所詮義理。雖則廣多。然
所宗尚者。皆為顯示一心法三大義也。故為其宗。
宗此法義者。意在何也。為令生信。正解不謬。依解
修行。行成入證。證極得果。歸此一心。故名為趣。然
若信一味空理。則厭欣都絕。若信一向法相。則聖
凡懸隔。斯皆不能起行趣證。今令信一心是凡聖
之源。但由迷悟。使之有異。則必能起修。庶幾果證
矣。
△次別（二）。初列釋。二結示。初列釋。
別者。有五對。一。教義對。教說為宗。義意為趣。如下文
令捨言取意等。二。理事對。舉事為宗。顯理為趣。如從
生滅門入真如門等。三。境行對。以真俗境為宗。止觀
行為趣四。證信對。以成信不退為宗。登地入證為趣。
五。因果對。以因為宗。克果為趣。
【記】教說等者。以言詮義。義顯言亡。如乘筏渡河。至
岸捨筏。如下文者。具云。當知如來善巧方便。假以
言說。引導眾生。其旨趣者。皆為離念。歸於真如。理
事者。先宗後趣。合云事理。下有倣此。舉事等者。廣
說生滅染淨者。皆為歸於真如理故。如從等者。文
云。復次顯示從生滅門。即入真如門。所謂推求五
陰色之與心。六塵境界。畢竟無念。乃至若能觀察
知心無念。即得隨順入真如門。以真俗等者。真理
一味。向即心絕。俗境萬差。觀則智起。因此以成止
觀二門。故下文云。所言止者。謂止一切境界相。隨
順奢摩他觀義故。所言觀者。謂分別因緣生滅相。
<pb n="488"/>
隨順毗鉢舍那觀義故。成信。即十信位緣。不退。即
三賢已上。地前比觀。未造真如。意在登地親證聖
性。以因等者。地上所行十波羅蜜。意在尅證佛果
菩提。
△二結示。
此五是從前起後。漸漸相由矣。
【記】相由者。初由教故得義。二由義中事。故顯理。三
由事理為境故。以成止觀行。四由止觀故。入證地
位。五由入證。故得果。斯則展轉相因。從淺至深。傳
論宗趣也。
△二隨文註解（二）。初解名題。二釋文義。初解名
題（三）。初論題目。二造論主。三譯論人。初論題目。
大乘起信論。
【疏】大者。當體為目。包含為義。乘者。就喻為稱。運載
為功。大乘。即所信之境。起信。即能信之心。心境合
目也。此則大乘之起信。又亦起大乘之信。
【記】論題。中二。初。釋前四字。四。今初總釋四字。言當
體者。不同權教解大者揀小為義。大外有小可揀。
豈成至大。今以心性。體無際畔。絕諸分量。心行處
滅。言語道斷。無以名之。彊名為大。然大有二義。一。
是常義。謂豎通三世。無始無終。無有一法先之。唯
此先於諸法。故名大也。涅槃云。所言大者。名之為
常。二者。偏義。謂橫該十方。十方窮之。無有邊涯。涅
槃又云。所言大者。其性廣博。猶如虗空。包含者。以
論云。是心則攝一切世間出世間法。又經云。心精
徧圓。含裹十方等。體若不徧。寧曰包含。若不包含。
豈名為大。由是包含。是大之義也。運載等者。然乘
有五種。謂人。天。聲聞緣覺。菩薩。雖則皆有運載之
功。總名為乘。且義有大小。而載有近遠。人乘者。謂
三歸五戒。運載眾生。越於三塗。生於人間。其猶小
船。纔過谿㵎。天乘者。謂上品十善。及四禪八定。運
載眾生。越於四洲。達於上界。如以次船。渡小江河。
聲聞乘者。謂四諦法門。緣覺乘者。謂十二因緣法
門。皆能運載眾生。越於三界。到有餘無餘涅槃。成
阿羅漢。及辟支佛皆如大船。越大江河。菩薩乘者。
謂悲智六度法門。運載眾生。總越三界二乘之境。
到無上菩提。大般涅槃之彼岸也。如乘大舶。過於
大海。法華云。若有眾生。從佛世尊。聞法信受勤修
精進。求一切智。佛智。自然智。無師智。如來知見。力
無所畏。愍念安樂無量眾生。利益天人。度脫一切。
是名大乘。菩薩求此乘故。名為摩訶薩。此乃由能
乘有利鈍。故所乘有勝劣。令所越有廣狹。俾所至
有近遠。今言乘者。則第五菩薩乘也。然上所說。但
約常塗以六度萬行為所乘體。今此論中明所乘
者。直約體相二大。故下文云。一切諸佛。本所乘故。
一切菩薩。皆乘此法。到如來地故等。由是亦名佛
乘。一乘。最上乘。今就通稱。但言大也。言雖不異。其
義不同。由是此文。逈異常說。常塗又說。須待能所
相契。方得名乘。今論直目眾生心。以為大乘法。豈
得須具能所耶。故涅槃云。佛性者。名為一乘。大乘
下。舉所信以明能信。謂由有此一心三大為勝境
故。緣此勝境而發忍樂之心。名為起信。若不然者。
信何法。是何信耶。信憑何起耶。是故心境合為目
也。大乘之起信者。謂由大乘為所緣境故。而發得
能緣信心。此則緣大乘以起信心。非起餘心也。所
緣勝而能緣劣。大乘之起信。依主得名。此約境以
顯心也。又亦下。對宗以別行。謂信通大小。理宜揀
之。今起大乘之信。非起餘信。即以別揀通。亦依主
釋也。
【疏】又大者就義。謂體相用。乘者就人。謂菩薩等。
【記】又大下。二。別釋大乘也。就義等者。論云。所言義
者。則有三種。云何為三。一者。體大。謂一切法。真如
平等不增減故。二者。相大。謂如來藏。具足無量性
<pb n="489"/>
功德故。三者。用大。能生一切世間。出世間善因果
故。就人等者。論云。一切諸佛。本所乘故。一切菩薩。
皆乘此法。到如來地故。準本疏說。於三大之中。體
相是所乘。用大為能乘。三大之中唯一心轉。是故
亦大亦乘。持業釋也。
【疏】又依雜集論。由與七種大性相應。故名大乘。一
境。二行。三智。四精進。五方便善巧。六證得。七業。
【記】又依下。三。別釋大字也。七種相應者。此皆約人
而說。境大性者。以諸佛所說廣大教法為所緣故。
行者。自利利他二利行故。智者。我空法空二無分
別智故。精進者。三祇修行無疲厭故。方便者。不住
生死及涅槃故。證得者。佛地功德悉圓滿故。業者
應現十方化眾生故。上六如初。皆言大性。然於七
中。前五是因。後二是果。果中之二。前體。後用。體即
智淨相。用則不思議業相。亦即四鏡之後二也。莊
嚴。瑜伽。顯揚等論。並同此說。
【疏】起。謂發起。以有本覺內熏為因。善友聞熏為緣。
於此勝境。發希有信。能令心淨。如水清珠。何故但
明信而不言餘行。以是行本故。論為初機故。故下
文云。自信己性。知心妄動。修遠離法。又華嚴云。信
為道源功德母等。
【記】起謂下。四。別釋起信二。初。正明。以有本覺等者。
約因緣以明發起也。夫有為法起。必因緣力。因緣
互闕。皆不成立。今信所起。須具因緣。故論云。自有
熏習之力（自體相熏）。又為佛菩薩等慈悲願護故（用熏）。能
起厭苦之心（信心）。乃能進趣。向涅槃道。勝境者。如下
所說信真如。及佛。法。僧。以信真如。是萬法本。佛是
報身。法是六度萬行。僧是地上菩薩。并餘三寶四
諦。最為勝故。希有信者。以所信之境勝故。令能信
之心。則為希有也。若信釋迦彌勒是佛等。則為易
有。今信眾生心中真如。是凡聖通依。迷之則六趣
無窮。悟之則三資不斷。此為難有。如信皇后王胎。
貧女聖孕。難易可知。此上五句。解起字也。能令下。
釋信字。水清珠者。清水珠也。謂眾生心如水。疑如
濁。信如珠。珠投濁水。水必澄徹。信起疑心。心必清
淨。故唯識云。於實德能。深忍樂欲心淨為性。如水
清珠。能清濁水。金剛亦云。信心清淨。則生實相。信
即清淨心也。何故下。二。通防。問意云。從因至果。有
無量行門。何故此中。獨明於信。又信是最淺之法。
望於解行證果。未足為奇。如何題中唯明此耶。行
本者。答前問也。信之一法。為入道之弄引。河沙善
品。因之而起。苟無其信。安能起行而至證果。為初
機者。答第二問。初機。即十信菩薩。位居外凡。未入
劫數。今論正被此輩。故下文云。是中依未入正定
聚眾生。故說修行信心。然是初機之上根也。根若
稍下。則先入小乘。漸次之大。自信己性等。及華嚴
文。並證行本之義。此義前未說故。故偏引證。初機
之義。懸談已明。故此不說。餘文可見。
【疏】論者。建立決了可軌文言。判說甚深法相道理。
依決判義。名之為論。又論者。集法議論也。謂假立
賓主。往復徵析。論量正理。故名為論。
【記】論者下。二釋論字。然論有二類。謂宗。釋也。釋論。
即隨解佛經。猶如章疏。即智度。金剛。法華論等。皆
此類也。宗論。即宗經建立。如瑜伽。唯識。婆沙。俱舍
等。建立下。此約宗經解論字。謂建立決定顯了可
為軌則文句言辭。判斷宣說佛經之中。深妙法義
行相理趣也。依決下。結名為論者。是決判義也。又
論下。約立理解論字。謂纂集教法。商議論量。自問
自答。往復徵詰。開析道理。發揮真趣。令正理成立。
邪宗摧破也。此上二解。前釋。後宗。或可俱約宗論。
非釋論也。然此五字之中。有法有喻。約理約行。體
用心境。因果教義。總為題目也。如前開題處說。又
此一論五分之文。亦不出題中五字。謂解釋分中
<pb n="490"/>
顯示正義。對治邪執。是大。分別發趣道相。是乘。修
行信心分。是起信。初後二分。義當於論。立義分中。
即通大等四字。
△二造論主。
馬鳴菩薩造。
【疏】名馬鳴者。此菩薩初生之時。感動諸馬。悲鳴不
已。又善能撫琴以宣法音。諸馬聞之。咸悉悲鳴。中
印土月氏國王。將欲試驗以行正法。取馬七匹。絕
其水草。已經六日。至第七日。宣告集眾。王躳禮請。
升座說法。令於眾中。以草穀等飤其餓馬。馬皆不
食。唯悲鳴垂淚。諦聽法要。於是遠近敬伏從化。故
名馬鳴。言菩薩者。具云菩提薩埵。此云覺有情。亦
有三釋。一。約境。所求所度。二。約心。有覺悟之智。餘
情慮之識。三。約能所。所求能求。三皆如次配覺及
有情。造者。製作。佛滅度後。六百年內所造也。故摩
訶摩耶經云。如來滅後六百歲已。諸外道等。邪見
兢興。毀滅佛法。有一比丘。名曰馬鳴。善說法要。降
伏一切諸外道輩。
【記】名下。初。釋馬鳴。初生等者。一義。又善等者。二義。
中印等者。三義。咸。皆也。躬。身也。餘並如文。二。釋菩
薩。具云等者。以此方時俗。不貴秦音。故存梵語。厭
繁好簡。又削提埵二字。由是但云菩薩。亦者。例前
義也。例前馬鳴之三義故。所求是佛。佛即是覺。所
度是生。生即有情也。此即全取所求所度之境。以
彰能求能度之人。即有財釋。覺悟智者。即始覺之
智。情慮識者。即六染等識。此亦全取所有覺智情
識。以立能有者名。亦有財釋。所求是佛智。佛智即
是覺。能求是自身。自身即有情。此即求菩提之薩
埵。以勝顯劣。依主釋也。此三義中。初唯約境。次唯
約心。後雙約心境。又初約悲智。二約真妄。三約人
法。由是約心境悲智真妄人法以明菩薩。理無不
盡也。又智度論云。菩提。為無上智慧。亦名為覺。亦
名為道。薩埵云眾生。或云大心。或云勇猛心。小品
云。是為覺一切法無障礙故。名為菩薩。當為大眾
作上首故。名摩訶薩。道行云。是人於一切法悉了
知故。名菩薩。天上天下最尊勝故。名摩訶薩。三釋
造字。製作者。揀非撰述也。佛滅等者。明造論時。二
五百初。解脫者少。故造此論以被入證也。摩耶等
者。準摩訶衍論說。有六馬鳴。前後異出。一者。勝頂
王經說。佛成道十七日。有一外道。問難於佛。名曰
馬鳴。二者。摩尼清淨經說。佛滅後一百年。有一菩
薩出世。名曰馬鳴。三者。變化功德經說。佛滅度後
三百年。有一菩薩出世。名曰馬鳴。四者。如疏所引。
五者。常德三昧經說。佛滅後八百年。有一菩薩。出
世。名曰馬鳴。六者。莊嚴三昧經說。過去有一菩薩。
名曰馬鳴。具說有六。今當第四矣。然準大論所說。
此菩薩道成先劫。號大光明佛。今乃助化。示居八
地。父名盧伽。母名瞿那。又名功德日菩薩。如別處
明。輩。流類也。
△三譯論人。
真諦三藏譯。
【疏】總有二譯。一。西印度優禪尼國。沙門波羅末陀。
此云真諦。梁元帝承聖三年。於衡州建興寺譯成
一卷二十四紙。月氏國婆首那王子譯語。沙門智
愷筆授。沙門慧顯慧旻曇振等。并黃鉞大將軍太
保蕭勃證義。然此三藏。梁陳二代。勅譯經論。總三
十四部。一百四十一卷。其博解神異。具如譯經記。
二。于闐國沙門。實叉難陀。此云喜學。大周則天時。
於東都佛授記寺譯成兩卷。亦二十四紙。沙門波
崙玄軌筆授。復禮綴文。弘景法寶法藏等證義。今
解前譯。
【記】波羅末陀。亦名拘那羅陀。此云親依。梁元帝等
者。以此三藏。是梁武帝太清二年戊辰歲。見帝於
<pb n="491"/>
寶雲殿。帝勅譯經。自太清二年。迄元帝承聖三年
歲次甲戌。於正觀等寺。譯金光明。彌勒下生等經。
起信論等一十一部。合二十卷。此論乃是其年九
月十日。與京邑英賢慧顯智愷等。於衡州建興寺
譯。并翻論旨玄文二十卷。屬候景作亂。遂欲汎舶
西歸。遇風飄還。廣州刺史。留住制止寺。請譯經論。
自陳永定元年。至太建元年己丑。更譯佛阿毗曇
論。及俱舍論等。總梁陳二代。共譯經論。三十四部。
一百四十一卷。博解者。羣藏廣部。罔不措懷。藝術
異解。例素諳練。神異者。或敷座以憑河。或當暑而
無汗。餘如疏文大周者。以則天初載二年九月九
日。改國號為大周。改元為天授元年。故曰大周則
天也。懈前譯者。以後譯之本。是疏主證義。恐涉情
黨。故解他本。
△二解文義（三）。初歸敬述意。二正述論文。三總結
迴向。初歸敬述意（二）。初歸依三寶。二述造論意。
初歸依三寶。
【疏】歸三寶者。略有六意一。荷恩德故。二。請加護故。
三。令生信故。四。為儀式故。五。表尊勝故。六。顯益物
故。
【記】歸依三寶。諸論具闕不同。有具歸者。如智論等
有唯歸佛者。如地持論等。有唯歸人者。如十地論
等。有並不歸者。如十二門論等。此乃各隨作者之
意。今所歸者。具也。荷恩者。佛大慈悲。故垂之以教。
教不自闡。傳之以僧使我於苦不至。於樂有得。即
知三寶於我大有恩德。為感荷故而歸命之。加護
者。將欲造論。摧邪顯正。先歸三寶。請以冥資。助增
智慧。使其通曉。故云加也。恐其魔嬈。有成難事。假
以威力。防外障緣。故云護也。生信者。論主示居因
位。種智未圓。所述論文。恐鮮有信。承力而作。必信
無疑。儀式者。夫臣子之道。欲有所作。必先告於君
父。今遺法弟子。將造論文。必先歸命三寶。為後代
儀式也。尊勝者。三寶尊重。首出眾物。為世良田。論
初歸之。表殊勝也。益物者。然佛法僧。能益庶品。其
利博哉。凡愚迷倒。莫有知者。故伸歸命。以顯於物
有大利益也。
△科中分二。初能歸分齊。二所歸三寶。初能歸
分齊。
歸命盡十方。
【疏】歸命二字。顯能歸至誠也。歸者。是依投。趣向義。
命者。總御諸根。一身之要。人之所重莫不為先。舉
此無二之命。以奉無上之尊。又歸者。是還源義。眾
生六根。從一心起而背自源。馳趣六塵。今舉命根。
總攝六情。還歸一心。一心。即一體三寶。厭能歸之
體。必具三業。欲顯佛有天眼。天耳。他心故。又圓滿
三業善故。成就三輪因故。或見不聞處。聞不見處。
不見不聞處。則身語意。如次歸依。在見聞處。則三
業皆歸。今云歸命。是意。意業最重矣。
【記】歸者下。先。釋文二。初。事。相釋。依投等四字。共成
歸義。謂歸依。歸投。歸趣。歸向故。御根下。約能連持
色心種子不斷功能。名之為命。由命御之。使根不
壞。即不相應行法所攝。一身下。命在身存。命終身
壞。人之所重。無以加焉。舉此下。約所歸以明能歸
也。命可重者。由無二故。佛可重者。由無上故。今以
可重之命。歸於可尊之境。是所宜也。又歸下。二。觀
行釋也。眾生下。且明迷源也。雖言六根。兼取六識
俱從一心分湛所起。以本是純元之一心。背之遂
成六種根識。識不自起。由塵所發。念念奔逸。莫能
自反。即背覺合塵之義。故佛頂經云。元依一精明。
分成六和合。今舉下。正顯還源義。總攝六情者。情
即根也。以命能總御諸根。故今舉總攝別。但言歸
命。以命還於一心之時。餘皆隨合。故經云。一根既
返元。六根成解脫。又云。一處成休復。六用皆不成。
<pb n="492"/>
然上所說。但派一為多。即是背義。攝多為一。即是
歸義。實無能背所背。能歸所歸也。一心下。謂有覺
照為佛。可軌持為法。具萬德和合無違為僧。一心
之上而辨三義。故云一體。然能下。二。出體二。一。通。
約三業也。能歸體。即馬鳴身口意也。業。即三用。欲
顯下。釋具三業所以。疏有三意。一。顯佛勝德。二。圓
自善根。三。為彼來果。以身業歸。顯有天眼見。以口
業歸。顯有天耳聞。以意業歸。顯有他心知。圓滿下。
昔以三業悉皆不善。謂殺等十支。今既歸佛。即三
業皆善。以身禮口讚心緣。即殺盜婬等。自然不生。
三輪因者。三輪是果。謂神通。正教。記心也。因。即三
業善。三輪之因。依主釋。以因中身業歸。果獲神通
輪。謂如意。天眼。天耳通也。此能引邪歸正故。因中
口業歸。果獲正教輪。謂宿命。漏盡通也。此能觀根
說法令解脫故。因中意業歸。果獲記心輪。謂他心
通也。此令未信者信。未修證者修證。或與記莂等。
俱名輪者。以能摧輾眾生惑障故。或見下。明歸之
儀式。此乃不論三業前後。但隨見聞等處。則用三
業對而歸之。此有四句。如疏列配。然上二句。且約
一期句數配屬則可。若細推之。就佛就機。恐無此
理。如佛得自在。豈有見而不聞等處耶。若就機者。
如見佛身。不聞說法。豈只以身作禮。而不意敬口
讚耶。如聞說法。不見形相。豈只口讚而不運意作
禮耶。又雖不見聞。如專意念佛之人。豈無身口耶。
況身口由心所使。意業不行。身口不動。若如此。所
配豈約一期。今云下二。結屬意業。以身口皆由意
使。故意為根本。餘二為末。況三界唯心。萬法唯識。
誠為可重。故但意業。
【疏】盡十方三字。明所歸分齊也。非直一方三寶。每
方非直一二等剎中三寶。顯三寶普徧故。歸心廣
大故。揀異小乘故。然三寶又有住持。別相。同體之
殊。為福之田。皆可寶重。今所歸者。意歸別相。理該
同體也。
【記】非下。初。明處所分齊。非直者。不但也。謂不但於
一方三寶而展歸命。此解十方也。每方下。釋盡字
然有兩意。謂每方不但一剎兩剎。每剎不唯一佛
二佛。顯三寶下。釋所以也。普偏者。經云。毗盧遮那。
徧一切處。此法身徧也。法身是理。報身是智。理智
不二。報身亦徧。法報是體。應身是用。即體之用。應
身亦徧。餘二寶例知。此約所歸。廣大者。約能歸。由
所歸普徧。故能歸廣大。能所相稱。如函與葢也。簡
小者。約教釋也。亦是通約能所。以小乘中。不信有
他方佛。今言盡十方。故揀異彼也。然三下。二。明三
寶分齊也。住持者。雕鑄塑畫等像。佛也。經律論三
藏教文。法也。比丘等五眾和合。僧也。依如是法而
住持故。別相者。五教淺深不同。佛即三身十身。法
即教理行果。僧即三賢十聖八輩上人。以五教不
同。三寶各異故。同體者。雖有本性觀行融通之異。
並以覺照為佛。軌持為法。和合為僧。皆約一法體
上說故。為福下。通釋寶義。葢能生福利。故喻之以
田。咸可尊重。故褒之以寶。由是三皆可寶。故云三
寶。帶數釋也。然汎論田有三種。一。敬田。即三寶。恭
敬生福故。二。恩田。即父母。報恩生福故。三悲田。即
貧病。悲愍生福故。此約一期別義而說。然亦非可
局定。如三寶豈無恩耶。智度論說。令傳法修行。報
佛恩故。疏中六意之初。以荷恩德故。又父母豈不
敬耶。如論語。子游問孝。子曰。今之孝者。是謂能養。
至於犬馬。皆能有養。不敬何以別乎。貧病豈無恩
耶。佛因眾生。方得成道。故佛化身。名為恩德。故華
嚴云。因於眾生而起大悲。因於大悲。生菩提心。因
菩提心。成等正覺。又云。若無眾生。一切菩薩。終不
能成無上正覺。是故菩提。由於眾生。又此悲境。豈
得不敬乎。故禮記曰。毋不敬。孝經云。敬其父。即子
<pb n="493"/>
悅。敬其君。即臣悅。敬一人。而千萬人悅。所敬者寡
而悅者眾。又佛法中。一切恭敬。又於父母。豈無悲
耶。且悲能與樂。孝經云。養則致其樂。又於三寶。豈
無與樂之義。苟能供養。即斯義矣。故知三田。各通
三義。今約別說。故以三寶獨稱福田。今所歸下。結
簡。該同體者。以今法寶中體相二大。正是同體三
寶。故云該也。別相是正。同體是兼。在文可見。疏中
不配住持者。以住持佛法。二俱色收。全用此中體
大為性。故下云。謂一切法。真如平等不增減故。又
彼僧寶。不離五眾。此亦體大所攝。故下文云。真如
自體相者。一切凡夫。聲聞。緣覺。菩薩。諸佛。無有增
減等。此中同體。便攝住持。故不言也。
△二所歸三寶（三）。初佛。二法。三僧。初佛。
最勝業徧知。色無礙自在。救世大悲者。
【疏】佛寶也。最勝者。過小曰勝。超因曰最。業者。總舉
三輪業用。謂意徧知。身無礙。語能救世也。
【記】最勝業。總標也。過小有兩意。一。佛果（三身三德）。過於
小乘之果故（羅漢辟支佛）。二。菩薩所歸之佛（報身）。過於小
乘所歸之佛（化身）。超因亦二意。一。佛果（妙覺）。超於菩薩
之因故（等覺已下。二。真應無礙（自受用身）。超於菩薩所見他
受用身故。然若據馬鳴所見。合是他受用身。今以
意業歸之。不取眼見。眼見則隨其功力。意歸則極
至真身。故當自受用爾。上各二義中。前義為正。業
者下。標。謂意下。釋也。意明業之一字。通身口意。如
疏所配。然最勝之言。亦通三業。謂徧知是意業最
勝等。亦可救世。利他。餘當自利。即自利利他。悉圓
滿也。若配三德。即如次為智。斷。恩也。
【疏】徧知有二。一。真智徧知心真如門恒沙功德。二
俗智徧知心生滅門緣起差別。理量齊鑒。無倒徧
知。
【記】徧知下。別釋。中四。初。明佛意業。真智下。亦名實
智。根本。正體智等。此智證理之時。盡真如際。無不
圓極。故名徧知。即如理智證真義。俗智下。亦名權
智。後得等。此智分別緣生染淨等法。無不明了。亦
名徧知。即如量智達俗義。理量下。雙結也。謂此二
智緣二境時。不前不後。亦不一時。智體無二。境亦
無二。智無二者。其體不異。其用有殊。約知真處。名
為真智。約知俗處。名為俗智。境無二者。謂色即是
空為真境。空即是色為俗境。由是證真時必達俗。
達俗時必證真。證真達俗。竟無前後。況無心外之
境。何有境外之心。心境渾融。為一法界。強分能所。
故曰智境。了無能所。方曰無倒徧知。無倒。即正也。
如理如事故。
【疏】色無礙自在者。如華嚴說。乃有多種。今略舉四。
一。大小無礙。謂一一根。皆徧法界。而不壞諸根之
性。又不雜諸根之相。二。互用無礙。謂諸根相作。三。
事理無礙。謂現色炳然而不礙舉體性空。四。應機
無礙。謂圓迴之身。十方齊應。多機頓感。身亦不分。
【記】色無礙下。二。明佛身業也。華嚴等者。即不思議
品中。一一根徧。即大也。不壞根性。即小也。性。即體
性。不壞見聞之體故。謂眼見耳聞。對境不錯。不雜
等者。正徧之時。根相宛然。各有區別。不相渾雜。所
謂度量。則不見邊涯。覩對。則未甞移易。捨以極至
梵天。不見丈六之頂。徧滿法界。不起寂滅道場。大
小無礙。為若是也。相作者。謂一一根。皆能見聞覺
知。非同凡夫眼唯見色等。炳然者。謂分明無亂之
義。斯即事也。性空。即理也。謂所見之空。全性而起。
色正起時。即是性起也。斯則事不礙理。本疏復云。
妙理常湛而不礙業用廣大。此句即理不礙事。此
乃性起為相。一多緣起而無邊。相得性融。千差涉
入而無礙。其猶鏡像水月。思之可知。華嚴云。佛身
無去亦無來。所有國土皆明見。又金剛云。三十二
相。即是非相。又下論云。色性即智。智性即色。徧一
<pb n="494"/>
切處等。皆斯義也。圓迴下。然通兩意。一。約一會之
中。各見佛面。二。約他處。徧應同時。十方下。約處顯
徧。無有一處而不有佛故。多機下。約機釋疑。聞說
十方齊現。將謂分身赴感。今云多機頓感應雖一
時。而其佛身。寂焉不動。如一月影。千萬人見。各隨
其人。東西而去。影且不分。佛亦如是。故華嚴云。佛
身充滿於法界。普現一切眾生前。隨緣赴感靡不
周。而常處此菩提座。
【疏】世者。三世間中。是眾生世間。即所救也。大悲者。
三緣之中。是無緣悲。即能救也。無緣最勝。故云大
悲。佛性論云。悲者。暫救。不能真救。大悲者。能永救
濟。恒不捨離。然萬德之中。如來唯用大悲為力。故
偏舉之。
【記】世者下。三明佛口業。中三。今初。所救。三世間者。
智正覺世間。眾生世間。器世間。正覺為能化。眾生
為所化。器界為化處。以器界是無情。正覺是佛。故
唯眾生為所救也。大悲下。二。能救也。三緣者。謂四
無量心。皆具三緣。一。眾生緣。緣於眾生。如父母眷
屬等。二。法緣。緣於眾生。俱是眾法合成。三。無緣。不
見眾生及與法相。今雖言悲。必具四無量心。無緣
下。釋大字。於三緣中。此最勝者。謂與法性同體。故
名為大也。佛性下。引證蹔救等者。反顯也。謂蹔起
緣心。好行小惠。見貧苦者。或施以金帛。濟以衣食
見危難者。或施以無畏。致之安樂。不忘我人眾生
之見。有厚薄親疎之心。此則必不長久。不唯不久。
抑亦不普。以見眾生及以我相。生疲勞故。由是佛
法訶為愛見也。永救等者。順明也。謂見眾生。本成
佛道。如我無異。傷此迷倒。妄處輪迴。若返其源。定
當作佛。是故為化一眾生。於微塵處。經無量劫。難
行苦行。於一既爾。於多亦然。此乃不唯久永。兼能
普救。方曰大悲。故下文云。所謂發願。盡於未來。化
度一切眾生。使無有餘。皆令究竟無餘涅槃。以隨
順法性無斷絕故。法性廣大。徧一切眾生。平等無
二。不念彼此。究竟寂滅故。然萬下。三。通妨也。或曰。
佛具無量功德。何以唯舉大悲。故此通之。萬德者。
謂三明。八解。五眼。六通。十力。四無所畏。十八不共
法等。佛德無量。今言萬者。舉大數爾。以本性功德
無量。故果顯之德。亦無量也。大悲為力等者。準阿
含說。凡力有其六種。謂孩子以啼。女人以瞋。國王
以憍慠。沙門以忍辱。羅漢以精進。佛以大慈悲。如
佛垂登正覺。魔兵大至。佛入慈定。魔即退敗。況大
慈悲。是佛心體。故經云。佛心者。大慈悲是。今請加
護。理合稱之。
【疏】者者。結德屬人。即徧知色無礙救世之者。
【記】者下。疏牒論文。故重言者。德即上說三業功德。
人謂徧知者。色無礙者。救世者。者。謂人也。
△二法。
及彼身體相。法性真如海。無量功德藏。
【疏】法寶也。然四種中。教淺理深。行分果圓。今取深
圓。唯歸理果。故約彼佛身以明法寶。是果法也。顯
身之體相。是理法也。
【記】法下。先。出體。四種。即教。理。行。果。教淺者。能詮麤
顯。是假名故。理深者。所詮真實。智所證故。行分者。
因位功力。未究竟故。果圓者。智斷二德。悉成就故。
今取下。去取。初二句。標。故約下。正配論文。約佛明
法。即當果法。顯身等者。身是用大。依體相起。由佛
證得體相二大。然後起用。既為所證。即當理法。
【疏】初句。標。及者。有二義。一。揀前義。顯是二事。二。合
集義非但歸佛。亦及法也。此中及言。顯佛與法。是
非一義。彼身體相。顯佛與法。是非異義。體。謂體大。
相。謂相大。以用大中。辨佛報化二身。是故體相二
大。自是法身。屬法寶攝。以彼用大。依體相起。會用
歸體。故云彼身體相。
<pb n="495"/>
【記】初下。次。釋文二。先。解初句二。初。單解及字。揀前
者。明法不是佛。如言彼子及父。即知子父不同也。
合集者。明佛法皆歸。如言請子及父。即知非獨一
人而已。此中下。二。通釋此文二。初。正釋文。非一義
者。彼佛及法。二不同故。非異義者。此法離佛。非別
有體。即是彼身之體相故。當知佛法。不即不離也。
以是一心。義說佛法也。以用下。二。通伏難。初。正通
也。難曰。既云彼身體相。合配屬佛。其義則順。何以
却云法寶耶。故此釋之。以佛有三身。用大之中。已
攝報化。即屬佛寶。體相二大。正是法身。配歸法寶。
於理甚宜。以彼下二。轉釋。或曰。此句既屬法寶。何
故復言彼身。彼身豈非佛耶。故此釋之。謂依體起
用。用不離體。故今約用以標體相。會用歸體。故云
彼身。非謂都屬佛寶。
【疏】次二句。釋。上句。釋體大。法性者。明此真體普徧
之義。非直與前佛寶為體。亦乃通與一切法為性。
即顯真如徧於染淨。通情非情。深廣之意。故智論
云。在眾生數中。名為佛性。在非眾生數中。名為法
性。言真如者。此明法性徧染淨時。無變異義。真者。
體非偽妄。如者。性無改異。海者。約喻釋疑。疑云。真
既不變。云何隨於染淨。既隨染淨。云何不變。釋云。
如海因風。起於波浪。波雖起盡。溼性無變。無變之
性。不礙起浪。浪雖萬動。不礙一溼。是故動靜無二。
法準思之。
【記】次下。後。解餘句二。初。正釋體相二。初。體。中三。初。
釋法性。上句釋體大者。即法性真如海一句。釋上
標中體之一字。法性下。略標。意謂顯真性平等頓
周。情與非情。共一體故。染淨因果。皆此性故。故云
普徧。非直下。釋也。若言佛性。即但局於果。不通諸
法。若言法性。則無所不該。不唯於佛也。一切法。即
色心染淨等。性。謂真性。即體大也。即顯下。結也。染。
謂世間法。淨。謂出世法。情。通凡夫聖人。非情。通淨
土穢土。深則豎窮三際。廣即橫該十方。故華嚴云。
法住徧在一切處。一切眾生及國土。三世悉在無
有餘。亦無形相而可得。智論下。引證。今則一往隨
名定義。故有斯文。若知三名一體。情與非情。俱佛
性也。只是真如一法。隨相異名。既名隨相異。則法
性語通。佛性語局也。以佛亦即是法。以法未即是
佛。由此佛性法性。同而不同。故金錍云。然雖體同。
不無小異。凡有性名者。多在凡在理。無性名者。多
通凡聖等。應知名雖有異。其體元同。故圓覺云。與
一切法。同體平等。論下文云一者。體大。謂一切法。
真如平等。不增減故。言真下。二。釋真如。此明下。標
意也。以無變異。故名真如。真者下。釋義。偽。謂詐偽
鍮如真金。妄。謂虗妄。影如本質。今明法性。悉無此
事。故名為真。無改異者。過去如現在。色中如受中。
染處如淨處等。故經云不生不滅。不垢不淨。不增
不減。無有變異。故名為如。又真者不可遣。如者不
可立。故下文云。無有可遣。以一切法。悉皆真故。亦
無可立。以一切法。皆同如故。法性若此。故曰真如。
海者下。三。釋海字。疑意釋意。如疏可知。法準思之
者。應云。真如隨緣。成於染淨。染淨雖成。真如不變。
無變之性。不礙染淨。染淨萬差。不礙一性。是故性
相無二也。由是海之一字。以喻真如隨緣不變。
【疏】下句。釋相大。謂此法身如來藏中。含攝蘊積無
邊恒沙性功德故。或此句。亦攝教行二法。教含所
詮之德。行攝所成之功。當知此中。通四法寶。俱有
含藏之義。
【記】下句下。二。相二。初。正釋相大。即無量功德藏一
句。釋上標中相之一字。法身者。約果。如來藏者。據
因。以體不二。故雙舉也。藏約含攝。身名積聚。所攝
所積。皆性功德。如下文云。二者。相大。謂如來藏。具
足無量性功德故。所謂自體。有大智慧光明義。徧
<pb n="496"/>
照法界義。真實識知義。乃至云。無有所少義故。名
為如來藏。亦名如來法身。或此下。二。却收教行。初
兩句。標。即是前來所揀淺分者。今約義却收。表無
所遺。謂教及行。俱有含攝。悉名為藏。教含下。釋也。
教為藏者。以能含藏所詮無量事理之勝德故。此
乃所詮名德。能詮名藏。德之藏也。教義二法。不相
捨離。故華嚴云。文隨於義。義隨於文。是以能詮之
教名為藏者。即德藏也。行攝等者。釋行名藏也。以
行能攝藏所成功故。此則所成名功。能成名藏。功
之藏也。然功行二法。亦不相離。但修習名行。成就
曰功。是以能成之行名為藏者。即功藏也。下文云。
如來功德。皆因謂波羅蜜等無漏行熏之所成就。
當知下。結也。然理中含藏。唯是性德。果中含藏。兼
修生德。教含義德。行攝功德。由是四種皆名藏也。
雖通四法。但教行是兼。理果是正。宜善分別。
【疏】又海之一字。通喻體相。永絕百非。如海甚深。包
含萬物。如海廣大。無德不備。如海珍寶。無像不現。
如海現影也。
【記】又下。二。重釋海喻。此有四義。體相相半。前二喻
體。後二喻相。體則豎窮而橫廣。相則具德而現法。
亦可體相皆具四義。以此二法。不相離故。只是一
體而有二名也。故皆具四。百非者。此於一異有無
等四字上明之。謂一。非一。亦一亦非一。非一非非
一。為一四句。異等例此。共成十六。又過現未來。各
有十六。成四十八。又已起未起。各四十八。共成九
十六。并根本之四。都成百非。然過雖無量。總而言
之。不出一異等四。是故約此以明百非。此等俱無。
仍非蹔爾。故名永絕。故下文云。當知真如自性。非
一相。非異相。非非一相。非非異相。非一異俱相。非
有相。非無相。非非有相。非非無相。非有無俱相等。
若以此十句。一一能生十使煩惱。亦成百非也。是
則言語路絕。心行處滅。不可識識。不可智知。深中
更深。故云甚深。故智論云。智度大海。唯佛窮底。包
含物者。如下文云。是心則攝一切世間出世間法。
諸法雖多。不踰世與世出。今皆攝盡。此即大中又
大。故云廣大。如楞嚴云。外洎山河虗空大地。咸是
妙明真心中物。無德不備者。如前所引相大中文
結云。乃至無有所少義故。無不備者。葢言備也。無
像不現者。隨染緣。即現三細六麤等染像。隨淨緣。
即顯十力四無畏等淨像。故下文云。謂如實不空。
一切世間境界。悉於中現。不出不入。不失不壞等。
楞嚴云。色心諸緣。及心所使諸所緣法。唯心所現。
汝身汝心。皆是妙明真精妙心中所現物。華嚴云。
譬如深大海。珍寶不可盡。於中悉顯現。眾生之形
影。甚深因緣海。功德悉無盡。清淨法身中。無像而
不現。更有八奇特。十勝相。皆喻真性也。
△三僧。
如實修行等。
【疏】僧寶。也。僧通凡聖。寶唯聖位也。聖通大小。菩薩
為勝。是故此中。唯歸地上大菩薩僧。
【記】初。總相簡辨也。凡聖者。凡。謂內凡三賢。外凡十
信。及未入位者。但方袍圓頂。亦名凡僧。聖。謂小乘
四果。大乘十地。寶唯聖位者。以能發無漏智。斷障
染。證真理故。菩薩為勝者。以行二利。除二執。斷二
障。證二空。比對小聖。此為勝也。是故下。結揀。大揀
地前。菩薩揀小。若據馬鳴所歸。合是九地已上。今
約地上。同是如實行故。所以歸之。
【疏】謂證理起行。名如實修行。下文云。依法力熏習。
是地前行。如實修行。是地上行。滿足方便。是地滿
位。此中舉中。等取後也。又依寶性論。就地上菩薩。
約正體後得。說二修行。彼論云。一。如實修行。了如
理一味。二。徧修行。備知一心有恒沙法界。今此文
中。舉正體。等取後得。故云等也。
<pb n="497"/>
【記】二。正釋當句也。二。今初依本論。證理起行者。謂
地上菩薩。發無漏智。證真如理。所起之行。一一契
真。無不如實。實即實相也。行如於實。名如實行。下
文。即隨染本覺智淨相文。彼文但云。依法力熏習。
如實修行。滿足方便。今疏隨文配位。故有是地前
等言也。地滿位者。以地滿行絕。故言位而不言行。
今舉如實。以等地滿。故云舉中等後。二。又依下。依
寶性也。前約地位豎論。故以地上等取地滿。今約
智行橫說。故以正體等取後得。了如理者。此依真
如門修其止行。亦是離相行。亦即證真義。故名如
實。備知等者。此約生滅門修其觀行。亦是隨相行。
亦即達俗義。故名徧修。如下文云。謂觀一切法自
性無生。離於妄見。不住生死。觀一切法。因緣和合。
業果不失。起於大悲。修諸福德。攝化眾生。不住涅
槃等。此同淨名經云。能善分別諸法相。於第一義
而不動。然此二說。約位約智。雖則有殊。俱就地上
而論。故皆取之。然據論主示迹因地。合歸一切聖
賢。若以此而言等字。通於下位。即以聖等賢。以大
等小。自然合前歸心廣大。理該同體之言也。
【疏】又解。次上一句。亦屬僧寶。上句舉德取人。謂地
上菩薩。隨修一行。萬行集成。其一一行。皆等法界。
積功所得。故云功德。人能攝德。故名為藏。下句即
正歎行德也。據後譯云。無邊德藏僧。勤求正覺者。
即符後解也。然菩薩雖屬僧寶。修行所成之德。則
屬法寶。由是前解攝屬法也。亦如體相是佛法身。
而攝入法寶。故知此句。文通上下。
【記】三。兼取上文三。初。正釋。舉德取人者。如名人為
三藏等。隨修一行等者。謂此菩薩修一行時。具一
切行。以此一行。如理起故。理體具足。無不攝故。故
云集成。等法界者。此之萬行。既依理起。故一一行。
皆契於理。理徧行徧。故云等也。所謂非真流之行。
無以契真。即斯義也。積功所得者。德者。訓得也。即
地上菩薩所修等法界之行。名之為德。由地前久
積功力。至於地上而獲得故。此乃功力為因。是能
得。實行屬果。是所得。今因果合論。故言功德。人能
攝德者。功德多少。屬於一人。若無其人。約何言德。
人有此德。則人是功德之藏也。正歎行德者。是前
積功所得之行。即如實等法界行也。據後下。引證。
可知。然菩薩下。二。通妨。或曰。此句既屬於僧。何以
前文指云法寶。故有此釋。如前教理行果。俱名為
法。今此是行。故屬法寶也。亦如下。三。引例。此則前
於佛中取體相。後於僧中取功德。共成法寶。若使
體相歸佛。功德還僧。則何有法寶而歸敬之。通上
下者。在上為法。在下為僧。如前體相之文。在上為
佛。在下為法。故引為例也。
△二述造論意。
為欲令眾生。除疑捨邪執。起大乘正信。佛種不斷故。
【疏】述造論意也。亦是歸敬意。
【記】初。顯意。疏出兩意。上正下兼爾。
【疏】初句。舉所為機。所為機者。已如前辨。
【記】二。釋文。中二。初。總釋此偈三。初釋初一句。所為
機者。唯眾生二字。餘皆能為。屬菩薩也。眾生通於
三聚五性。於中為有兼正。如懸談所辨。故云如前。
【疏】次二句。明所成益。上句令離過。由疑故迷真。失
於樂也。由執故起妄。種於苦也。十地論中。菩薩三
種觀於眾生。起大慈悲。一。遠離最上第一義樂。二。
具足諸苦。三。於彼二顛倒。解云。真樂本有。失而不
知。妄苦本空。得而不覺。故云顛倒。故令菩薩興悲
造論。故解釋分中。文有三段。一。顯示正義。即除疑
也。令悟真樂。二。對治邪執。即捨邪執也。令離妄苦。
三。分別發趣道相。即此下句。起大乘正信也。意令
成行。既於真不疑。於邪不執。未知於何起行。謂於
大乘。以一心三義。是究竟根本法故。未知於大乘
<pb n="498"/>
起何行。謂起正信。以信是眾行之本故。即翻疑云
信。翻邪執云正。
【記】次下。二。釋中二句二。初。釋上句明離過二。初。正
解此句。言離過者。過。即疑執也。由疑下。釋疑執之
相。迷真者。雖有如無。謂之迷也。故下文云。所言不
覺義者。謂不如實知真如法一故。不覺心起而有
其念等。既迷一真。即菩提涅槃二無上樂。棄之如
遺。故云失樂。起妄者。妄即五蘊色心。認虗為實。謂
之執。此則因迷起似。執似為實。從微至著。展轉發
生。故圓覺經云。妄認四大為自身相。六塵緣影為
自心相等。既起於妄。則三苦八苦。自此而生。故云
種苦。故下文云。動則有苦。果不離因故。十地論。即
天親所造。解華嚴十地品也。遠離等。即前迷真失
樂義。具足等。即前起妄種苦義。彼二。即失真樂。具
妄苦。於此不知不覺。故名顛倒。失不知者。如法華
說。窮子於己庫藏以為他物。雖付主執而不希取
一餐之意。斯則日用而不知也。得不覺者。亦如法
華說。火宅諸子。戀著嬉戲。了無出心。亦復不知何
者是火。云何為失。但東西馳走視父而已。然此三
種。不出於二。以顛倒無體。只就前二。約不知覺。便
成顛倒。合為三也。故令下。結歸聖意。以菩薩觀彼
眾生有如是過。是故造論。故解下。二。通。對下文。一
者。正義既顯。疑情自除。真常二樂。因茲永悟。二者
邪執雖多。治之則捨。無涯妄苦。由此永離。三者。諸
佛菩薩所證道相。分別令知。使發心趣向。即成信
行也。然此後段。因配論文。未是正釋。既於下。二。解
後句明成行二。初。釋大乘。既於等三句。躡前成問
引起論文。謂於下一句。正以論答。以一下。釋所以。
此中二句。初句是出大乘體。大乘之體。只是一心。
為萬法本。德相具足。應用無盡。故說心義也。次句
正明於彼起行之由。究竟者。是決定無上義。謂若
說若解。約行約證。皆以此為究竟決定之法。根本
者。揀非枝末法也。此是所說法門之根本故。又一
切染淨等法。皆從生故。故下文云。一者。信根本。所
謂樂念真如法故等。又云。謂欲解釋如來根本之
義。令諸眾生正解不謬故。此即皆以一心等為根
本也。若於此起行。方名正行。未知下。二。釋正信也。
初亦躡前問起。次亦論答也。以信下。釋所以。眾行
雖多。皆以信為根本。故十一善內。五位之中。皆信
居首。華嚴云。功德母者。即斯義也。即翻下。結配前
句。謂以正翻邪。以信除疑。是正敵對也。
【疏】後一句。明成益意。謂令眾生。離過求行。使信成
滿。入住不退。堪受佛果。故云佛種不斷。故下云。信
成就發心者。畢竟不退。入如來種中。正因相應等。
【記】後下。三。釋後一句。必使眾生離疑執之過。求正
信之行者。意欲令其信滿入住。趣證大果。即是佛
種不斷也。信滿。即十信位極也。入住。即三賢之初。
十住位也。不退者。通說則既入十住正定聚中。信
已成根。根深難拔。故云不退。別則十住中。第七名
不退住也。堪求佛果者。信既不退。決定成佛。不同
十信位中毛心未定故。既入十住。行願漸成。功德
增長。唯進無退。堪能紹繼。的趣菩提。佛種豈斷耶。
引文可知。
【疏】又解除疑者。汎論疑惑。乃有多途。求大乘者。所
疑有二。一者。疑法。障於發心。二者。疑門。障於修行。
今立一心法以遣前疑。開二種門以遣後疑。
【記】又下。二。別釋除疑也。此是海東疏義。此義稍切。
故引用之。多途者。謂疑佛。疑法。疑因。疑果。一。多。空。
有等。疑有無量。故曰多途。求大乘者。是決定求趣
大乘之人。故無率爾之疑。但有茲二。疑法等者。疑
云。大乘法體。為一為多。法體若一。彼此無異。我即
是佛。何用更求。眾生本成。何須復度。悲智既息。願
約亦止。三種發心。由是不為。故云障於發心也。法
<pb n="499"/>
體若多。彼此成異。彼自成道。我自沉淪。如何發心。
求彼佛道。我既如此。眾生皆然。何須發心。度令成
佛。又若多者。如經所說。十方世界。唯有一乘。心佛
眾生。三無差別。一心一智。無畏亦然。如何會通。由
此猶豫。不能發心上求下化。疑門等者。疑云。進趣
之門。合有無量。未知於此依何等門。若使總依。如
何頓入。若取一二。何是何非。由是遲迴。不能修行。
立一心等者。謂大乘之法。唯是一心。一心之外。更
無別法。但由無明。迷自心海。起成六道波浪。波浪
雖起。不出一心之海。約相。即不妨上求下化。約性。
則不礙彼此體同。大悲大智。由此發起。故無疑也。
開二門等者。謂行雖無量。不出二門。依真如門。修
於止行。依生滅門。起於觀行。若止觀雙運。萬行斯
備。入此二門。諸門皆達。由是解之疑心自息。必修
行也。故圓覺云。方便隨順。其數無量。圓攝所歸。循
性差別。當有三種。即是依此二門。修止觀及俱行
也。論本為此。故立一心法開二種門矣。

大乘起信論疏筆削記會閱卷第二

音釋
鞠音菊。窮究也。
鎔音容。銷也。
邐＆CB18615;音里拖。連接也。
虻音盲。蚊虻。
評音平。較論也。
婆沙此云廣解。亦云種種說。論名。
俱舍翻藏。含攝義。論名。
牟尼此云寂默。佛名。
瞬音巽。動目也。
餐與飡同。吞食也。
柯音軻。枝柯也。
牒音蝶。躡前文而起者曰牒。
阿含翻無比教。經名也。
楞伽此云不可往山。亦經名。
陿與狹同。音洽。陜隘不廣也。
筏音伐。編竹以渡水也。又船也。
奢摩他華言止。定也。
毗鉢舍那華言觀。慧也。
裹音果。包也。
舩同船。音然。舟也。
舶音迫。海船。
纂音鑽。與纘同。集治也。
詰音吉。問難也。
撫音府。按。摩。彈。擊也。
匹與疋同。音僻。配。合。偶也。又單亦曰匹。
飤音寺。以食餧飼也。
迄音乞。至也。
製音制。造也。
愷音。慨。
旻音明。
鉞音越。
闐音田。
崙音輪。
綴音醉。聯也。
例素例。類也。槩也。素。謂平索。素甞也。
諳音暗。曉也。歷練也。
譯音易。翻梵語為華言也。
嬈音饒。擾亂也。
莂音筆。草繫以記之也。
輾音輦。車輾。
函音咸。盒函傘函等。
雕音凋。木雕。
<pb n="500"/>
塑音素。泥塑。
鑄音註。銅鑄。
炳音柄。皎明也。
錍音悲批。箭鏃也。
鍮音偷。鍮石。銅似金。
踰音魚。超出也。
躡音業。蹈也。

<sarticle>大乘起信論疏筆削記會閱卷第三</sarticle>
唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二正述論文（二）。初標益起說。二正陳所說。初
標益起說。
論曰。有法能起摩訶衍信根。是故應說。
【疏】論者。揀異經律。法者。一心二門三大。即所說法
體。能起句。題目正依此立也。摩訶衍。此云大乘。謂
約心真如門。信理決定。約心生滅門。信業果不亡。
約三大中。信三寶不壞。信根者。謂信滿入住。成根
不退。根有二義。一。能持義。自分不失。二。生後義。勝
進上求。故應說者。論主思惟。見此勝益。是故須要
說也。
【記】一心等者。論中所說道理雖多。正宗法義。不逾
於此。故立義分中。特立此等以為根本也。能起下。
論曰能起等者。大乘法。是能起。信根。是所起也。大
乘之體。是一心等法。若依此法而起信者。名大乘
信。如前開題處說。疏曰題目等者。題云大乘起信。
此云起大乘信。但左右之語。無別異也。信理決定
者。以真如門中。但唯顯理。理體真實。故云決定。決
定。即不生不滅。非有非無。畢竟平等。無有變異。不
可破壞。為一切法平等之性。不增減故。信業果者。
業果通於染淨。若無明為因生三細。境界為緣生
六麤。即是世間染因果不亡。始覺反流。翻九相成
四位。即是出世淨因果不明。隨流反流。定有此事。
如影隨形。必然之理。故云不亡。亡。無也。三寶等者。
以有體相二大。故信法寶不壞。以有用大。故信佛
僧不壞。不壞。亦即決定不亡之義。然疏不說信一
心者。以二門三大。即是心之行相。但信於此。即是
信心。故不言爾。信滿入住者。謂自外凡之內凡。既
離毛道。信則決定。不失不壞。故云成根不退。能持
等者。謂能任持前之信力。自分不退故。譬植草木。
根成必活。生後等者。信既成就。即能生長後位功
德。漸漸勝進。行向地等果故。如草木成根。漸生花
果。然大乘中。信之為要。具有六喻。一。如手。華嚴云。
如人有手。入寶山中。自在取寶。有信亦爾。入佛法
中。自在取於無漏法財。二。如師子筋絃。其聲一發。
一切諸絃。皆悉斷絕。若人發一信心。一切惑障。悉
皆消滅。三。如師子乳。或以一滴。投餘乳中。悉成清
水。若人發一信心。一切惡魔。悉皆變成清淨法流。四。
如世間財。能養色身壽命。信財能養法身慧命。故
七財之首。名曰信財。五。如根。如前所辨。六。如力。有
力能伏剛硬強盛。信力能摧惡不善法。故五力之
中。有信力也。今言根者。即當第五。須要說者。謂聖
人利見。理宜說法。若不說者。違本誓願。如何名為
大慈悲人求正覺者。法門既塞。苦趣道開。茫茫羣
生。飄流何息。
△二正陳所說（二）。初標列。二牒釋。初標列。
說有五分。云何為五。一者。因緣分。二者。立義分。三者。
解釋分。四者。修行信心分。五者。勸修利益分。
【疏】言不自起。製必有由。名為因緣。章別餘段。故名
為分。由致既興。次宜略標綱要以為宗本。宗要既
<pb n="501"/>
略。次宜廣釋令其生解。次宜依解起行。有解無行。
如貧數他寶。是所不應。雖示行儀。鈍根懈慢。次宜
舉益勸修也。然五中。初一是序分。次三是正宗。後
一是流通。
【記】起有由者。表異常人多率爾故。由。即因緣也。分
義皆同。故下不釋。綱要者。網上大繩曰綱。能持一
網。故云要也。宗本者。凡有所為。必須據本。若無其
本。末從何生。將欲廣陳。故略標本。宗要既略者。欲
張其本。故攬廣以成略。欲生其解。故展略以為廣。
謂於真如門。明離言依言。空義不空義。於生滅門。
說染說淨。辨因辨果。隨流反流。是本是末。令不迷
真妄。正解無謬也。依解起行者。分別諸法令解不
謬者。所謂要起修行故也。由行成於前解。由解導
於所行。令解不成乾慧。令行不成邪倒。解行相濟。
有所至焉。故須行也。如貧數寶者。是華嚴經喻。餘
後頌云。自無半錢分。於法不修行。多聞亦如是。意
云。本所解者。意在修行。既不修行。解將何用。如人
有目無足。豈至前所。行儀者。四信五行等。即修行
之儀軌也。舉益勸修者。佛所說經。尚多激勸。菩薩
造論。得不然乎。然五下。合五為三。若據大疏。有其
三說。一。約論主。謂歸敬述意。是行起所依。為序分。
中間五分。是所起行法。為正宗。後迴向一偈。是所
起大願。為流通。此即約一論前後始終而對三分。
二。約法說。即不取前後二偈。但約中間五分以判。
初是法起因緣。為序分。中間三分。是正顯所說。為
正宗。末分。是歎法功能。為流通。三。約法所益機說。
初舉所為機心。為序分。中間三分。正受解行。為正
宗。後之一分。舉益勸修。為流通。後之二說。但就中
間五分。約能被所被人法之異。今疏所用。是後二
說也。
△二牒釋（五）。初因緣分（至）。五勸修利益分。初因
緣分（二）。初正釋。二通難。初正釋（三）。初標牒。二假
問。三舉答。初標牒。
初說因緣分。
△二假問。
問曰。有何因緣而造此論。
【記】假問者。一。自作問起。假為他故。二。實非有疑。假
作疑故。以自問自答。意令法義明了顯現。故如此
問也。
△三舉答（四）。一標數。二徵起。三詳釋。四總結。一
標數。
答曰。是因緣有八種。
△二徵起。
云何為八。
△三詳釋。
一者。因緣總相。所謂為令眾生。離一切苦。得究竟樂。
非求世間名利恭敬故。
【疏】此門通與一部論為發起之由。故云因緣總相。
總通兼正。下七則別為當機。苦者。苦苦。壞苦。行苦。
分段。變易。二生死苦。樂者。無上菩提覺法樂。無上
涅槃寂靜樂。非求者。非欲令其求於後世人天利
樂等。亦可論主自云。我為益生。故造斯論。非為名
利等。故云總相。
【記】此門等者。一部論文發起之意。只為眾生離苦
得樂。此即總相明因緣也。又凡諸菩薩。有所作為。
皆為眾生離苦得樂。此則非但就此一論為發起
因由。乃與一切論作發起因。故云總相。總通兼正
者。此即約所為機說。兼被正定邪定。正被不定。今
既合論。故云通也。別為當機者。一則向下七段。為
機各別。如七中。第二第三為正定。餘為不定聚者。
故云別為。二則但為二聚之機。不被邪定之者。故
云別為。不同此段總為一切。皆令離苦。得究竟樂
也。斯則約法。即發起一切論文。約機。則利樂一切
<pb n="502"/>
羣品。由是故名因緣總相。苦苦者。上是總報苦身。
下是別別苦事。受有漏身。已名為苦。於上更加種
種逼迫。故名苦苦。即生老等八。是所加也。壞即樂
事已謝。行即念念遷流。故皆苦也。準寶性論。觀三
界為三苦。謂欲界苦苦。色界壞苦。無色行苦。然於
中欲界具三。色界兼二。無色唯行。分段者。謂三界
四生。身有形段。命有分限。時極必終也。變易者。謂
二乘菩薩。斷煩惱障者。雖離分段麤苦。猶有黎耶
變易行苦。以四相所遷。轉變改易。故名變易。又因
移果易。故名變易。無上等者。謂轉滅煩惱生死。得
此菩提涅槃。一得永得。故論云究竟。更無過者。故
疏云無上。既其大患永滅。超度四流業惑並亡。適
然自得。不亦樂乎。然上令離苦。是菩薩大悲。此令
得樂。是菩薩大慈。至覺之心。於焉備矣。非欲令下。
約所化能化兩說。在文可見。
二者。為欲解釋如來根本之義。令諸眾生正解不謬
故。
【疏】與立義分。及解釋分中。顯示正義。對治邪執。作
發起因緣。以彼文中說。依一心法。有二種門。各攝
一切法。即是如來所說法門之根本。又生滅門中。
本覺名如。始覺名來。始本不二。名曰如來。此即所
證本覺真理名如。能證無分別。智名來。諸眾生未
有無分別智時。是如無來也。今以如來依此心成。
故名此心為如來根本之義。具釋此義。令彼地前
三賢諸菩薩等。比觀相應。故云正解。即顯示正義
也。比觀離倒。故云不謬。不謬。即對治邪執也。
【記】疏文二。初釋如來根本。二。初。總配下文。與立義
分者。盡此一分論文。皆為所起。然此分中。若克的
配文。止可齊於三大之處。從一切諸佛下。明其乘
義。合是第三因緣所起。疏不指者。葢略故爾。顯示
等者。從此分初文云。顯示正義者。依一心法有二
種門去。至若能觀察知心無念。即得隨順入真如
門。對治等者。文云。對治邪執者。一切邪執。皆依我
見。若離於我。則無邪執。乃至以念一切法。令心生
滅。不入實智故。此則（正顯此）第二（條）因緣為能發起。
如適所引三段論文為所發起。為欲解釋如來根
本之義。令諸眾生正解不謬。故有此（第二因緣）文。能所
之說。下（六條因緣文）皆例此。以彼下。二。別釋今義。二初。
約教法釋如來根本。以二門是諸法之根本。一心
是二門之根本。彼文之中。正明此義。佛說法門。雖
則無量。究其根本。無出於斯。此乃馬鳴菩薩。解釋
化身釋迦如來所說法門中。深奧根本之義也。又
生下。二。約證法釋如來根本。二。初釋如來二。先正
釋。迷時背覺合塵是如去。雖名為去而體性不動。
故受如稱。即本覺也。悟時背塵合覺名如來。以如
體上。有淨用起。反染歸淨。名之為來。即始覺義。真
如體一。來去隨緣。故取本覺名如。始覺名來。始本
不二者。即究竟覺也。究竟覺者。即如與來合。無始
本異。名曰如來。如下文云。若得無念者。則知心相
生住異滅。乃至無有始覺之異。以四相俱時而有。
皆無自立。本來平等。同一覺故。此即下。上消文。此
結判。故轉法輪論云。真諦名如。正覺名來。正覺真
諦。名曰如來。此即約自受用報身名如來也。非同
前文約化身說。此二解中。前約教。則如來之根本。
依主釋也。以能說者勝故。此約證。即依士釋。心為
根本。能生如來故。思之可解。諸眾生下。次。反顯。以
雖有本覺而無始覺。故不得名如來。斯則如義寬
通。來義局狹。故淨名云。一切眾生皆如也。眾聖賢
亦如也。至於彌勒亦如也。而不言來。又地前雖有
始覺。以比觀修行。未造真理。未得智無分別。不名
如來。地上雖有此智。以障累未盡。觀心有間。始本
二覺。未得究竟冥合。亦無斯稱。以此推之。唯妙覺
一人。餘皆不可。然若約性德。則無此揀。故圓覺云。
<pb n="503"/>
眾生本來成佛。又云。一切障礙。即究竟覺。今約修
論。故有此說。今以下。二。結根本。即指前之一心。為
如來所證法之根本也。良以如來。依此一心而成
就故。是則信解行證。皆依此心。從微至著。未甞離
此。若離於心得成佛者。無有是處。故華嚴云。若人
欲了知。三世一切佛。應觀法界性。一切唯心造。故
名等者。然則如來即一心。一心即根本。三義一體。
方為至說。但以據法名心。對末稱本。約人所說。即
號如來。究體則一。列義成三。非三而三。不一而一。
三一一體。乃會玄文。具釋下。二。釋正解不謬也。具
釋者。謂於中明真如生滅二門。始本二覺。本末二
不覺。二身三大。乃至二門不二等義。此義盡是一
心根本上之行相也。三賢者。謂隣真故。前異凡夫。
後異聖人。賢者。善也。順也。此三十人。皆積善所成。
順於真理。故受斯稱。比觀等者。既未親證真如。但
能依教比擬觀察。由是隨順不相違反。故云相應。
即此比觀。便名正解。以地前屬。解行位故。為生正
解。故有顯示正義之文也。離倒者。以正解相應。順
真如理。無諸邪僻也。以離倒故。即名不謬。不即對
治。謬即邪執也。
三者為令善根成熟眾生。於摩訶衍法。堪任不退信
故。
【疏】即下分別。發趣道相也。以彼文中。令利根者。發
決定心。進趣大道。堪任住於不退位故。此當十信
終心。自分滿足。故云成熟。進入十住正定聚中。使
前信心。堪任不退。
【記】分別等者。文云。分別。發趣道相者。謂一切諸佛
所證之道。一切菩薩發心修行趣向義故。乃至心
若有垢。法身不現。故此正指配也。以彼下。釋所以。
下皆例之。彼文云如是信心成就得發心者。入正
定聚。畢竟不退。名住如來種中。正因相應故。終心
者。十信一位。有三種心。謂入。住。終。入。謂始離異生。
入初信位。終。謂信心成滿。即第十信也。住心。即中
間八信。十信既爾。餘住行向等。例皆如此。成熟。約
現在十信終心說。不退。望未來十住入心言。今為
信成熟者。稟於分別。道相之文。入不退故。
四者。為令善根微少眾生。修習信心故。
【疏】即下修行信心分。初四種信心。及四種修行也。
以彼文中。令信未滿者。修行信心。使滿足故。此當
十信住心。以信位未滿。故云微少。令進向滿。故云
修信心也。
【記】四種信心者。下文云。略說信心有四種。云何為
四。一者。信根本。所謂樂念真如法故。二者。信佛。有
無量功德。常念親近供養恭敬。發起善根。願求一
切智故。三者。信法。有大利益。常念修行諸波羅蜜
故。四者。信僧。能正修行。自利利他。常樂親近諸菩
薩眾。求學如實行故。四修行者。下文具明五行。謂
布施。持戒。忍辱。精進。止觀。故文云。修行有五門。能
成此信等。以止觀一門。別是第六因緣所發。故言
四種以彼下。釋所以彼文云是中依未入正定聚
眾生。故說修行信心等。十信住心者。雖有八種不
同。更不分析。通為住心也。微少者。即信心未熟也。
令向滿者。謂令稟此文。習前信行。進向滿故。
五者。為示方便。消惡業障。善護其心。遠離癡慢。出邪
網故。
【疏】自此下四種機。當信位初心。以前三根勝難退。
不假多方便。助成道力。故各一。此中根劣易退。賴
多方便。故有四也。四中。前三為下中上三人。後一
䇿以勸修。
【記】初。都科後四段。文三。先。總判也。四種者。即指此
下四段論文。初心。即入心也。以前下次通疑也。或
難曰。前之三。根各攝論文一段。何以信心初位。獨
用四文。故此通之。前位漸深。望於初位。故名根勝。
<pb n="504"/>
信根欲成。縱遇惡緣。亦少退屈。故云難退。然亦未
必一向不退。故云難也。如鶖子入六住。猶自退轉。
況十信耶。根劣者。謂始自異生。初登信位。善根微
薄。不異輕毛。遭善難進。遇惡易退。故假多方以助
道力。由是具四也。四中下。後。別判也。只此一類劣
機。復有上中下異。今以第五為下根。第六為中根。
第七為上根。第八總䇿勸也。問據前次第。皆自勝
之劣。何以此後。却從劣向勝耶。答。勝根菩薩據尊
卑以列之。退位有情。念劣者而先救。故為此次。由
是前顯菩薩之智。後彰菩薩之悲也。
【疏】今初當下品也。即下修行信心分中。第四修行
末文。是也。以彼文中。令業重惑多者。善根難發眾
生。以禮懺等方便。消惡業障。障輕。故內離頑嚚癡
慢。外出邪魔罥網。
【記】今初下。二。別釋此一文。修行末文者。彼文云。復
次若人雖修行信心。以從先世來。多有重罪惡業
障故。為邪魔諸鬼之所惱亂。或為世間事務種種
牽纏。或為病苦所惱。有如是等眾多障礙。是故應
當勇猛精進。晝夜六時。禮拜諸佛。誠心懺悔。勸請
隨喜。迴向菩提。常不休廢。得免諸障。善根增長故。
業重者。文云。重罪業障。惑多者。文云。眾多障礙。善
根難發者。即三障既重。善不易生。如鑽溼木。豈即
有火。宜應曝以風日。出以浸潤。假以繩鑽。引以茅
艾。則其火可庶幾矣。故云禮懺等也。內離等者。由
禮懺故業輕。業輕故內無惑惱。內既離惑。外魔自
消。外魔即報障也。故知外有障惱。皆由內有惑業。
今之行人。作善多阻。為道不迭。葢內心之所感也。
莫嫌影曲。但責形凹。如勤修治。必能出離。左傳云。
心不則德義之經為頑。口不談忠信之言為嚚。今
但通取一向癡闇。慧解不生為頑嚚也。
六者。為示修習止觀。對治凡夫二乘心過故。
【疏】當中品也。即下第五修行止觀門。以彼文中雙
明止觀。遣凡小二執。故云對治也。
【記】止觀者。文云。云何修行止觀門。所言止者。謂止
一切境界相。隨順奢摩他觀義故。所言觀者。謂分
別因緣生滅相。隨順毗𥁊舍那觀義故。乃至若止
觀不具。則無能入菩提之道。雙明等者。彼文云。若
修止者。對治凡夫住著世間。能捨二乘怯弱之見。
若修觀者。對治二乘不起大悲狹劣心過。遠離凡
夫不修善等。
七者。為示專念方便。生於佛前。必定不退信心故。
【疏】當上品也。即下修行信心分末。復次眾生初學
是法下。勸生淨土門等。以彼文中。舉勝方便。令彼
觀解。分得相應眾生恐後報遷。遇緣成退。故令往
生使不退也。
【記】勸生等者。文云。復次眾生。初學是法。欲求正信。
其心怯弱。以住於此娑婆世界。自畏不能常值諸
佛。親承供養。懼謂信心。難可成就。意欲退者。乃至
常勤修習。畢竟得生。住正定故。勝方便者。文云。當
知如來有勝方便。攝護其心。謂以專意念佛因緣。
隨願得生他方佛土。常見諸佛。永離惡道等。觀解
等者。文云。若觀彼佛真如法身。畢竟得生。住正定
故。既觀法身。即是作真如觀。觀佛純熟。分得相應
也。後報等者。以眾生夙業無量。今雖發心修行。其
力微劣。難敵強惡。恐此報盡。仍逐故業。隨生諸趣。
如人負債。強者先牽。此報命終。未知所往。或經多
劫。遍歷三途。縱得人身。尤拘緣障。或蠻貊受質。貧
窮處身。或諸病所纏。六根不具。或王事迫己塵覊
在躬。或少小無知。強壯兇勇。方知樂善。已是衰年。
雖悟非常。難任進向。況真法罔值。善友莫逢。縱遇
此緣。根性多昧。儻是上智。易悟法門。縱辯宣揚。巧
開人意。熾然惡習。任運繁興。積善既微。強惡難免。
脫然墮落。又是輪迴。如螘循環。何當斷絕。菩薩觀
<pb n="505"/>
此。深動悲懷。若非方便。無能垂救。故論云。有勝方
便。攝護其心。故云恐後報遷遇緣成退也。往生等
者。文云。如修多羅說。若人專念西方極樂世界阿
彌陀佛。所修善根。迴向願生彼世界者。即得往生。
常見佛故。終無有退等。此意欲令眾生專意念佛。
欣求樂欲生彼國土。凡所修善。盡將迴向。乃至有
人無惡不為。但能臨終至心十念。乃至一念成就。
即得往生。生彼國已。見佛聞法。任運修進。直成菩
提。無諸惡緣。令其退轉。故云使不退也。
八者。為示利益。勸修行故。
【疏】即下勸修利益分也。以彼文中。舉彼損益。勸物
修捨。即總䇿成前諸行也。
【記】勸修等者。文云。已說修行信心分。次說勸修利
益分。如是摩訶衍諸佛祕藏。我已總說。乃至云。未
來菩薩。當依此法。得成正信。是故眾生。應勤修學。
舉彼損益者。文云。若有眾生。欲於如來甚深境界。
得生正信。遠離誹謗。入大乘道。當持此論。思惟修
習。畢竟能至無上之道。乃至云。此人功德。無有邊
際。斯舉益也。又云。其有眾生。於此論中。毀謗不信
所獲罪報。經無量劫。受大苦惱。斯舉損也。修則但
應仰信。如說而行。捨則不應誹謗。免招大苦。總䇿
等者。據前疏所判。即但䇿信位初心三根之行。若
更以理詳之。無妨兼前三賢已下。總而勸䇿。則於
八因緣中。第一第八。皆總相。第一總利羣品。第八
總䇿勸修。中間六段。各別所為。如前所配。
△四總結。
有如是等因緣。所以造論。
【記】結也。可知。
△二通難（二）一難。二通。一難。
問曰。修多羅中。具有此法。何須重說。
【記】具有等者。如勝鬘經云。自性清淨心。染而不染。
難可了知。不染而染。難可了知。此豈不是一心二
門之義乎。況二門即是真俗二諦。二諦何經不說。
豈假論主第二因緣而發起耶。如圓覺經中。說信
等四位。豈非分別道相之義乎。況其從因至果入
道行位。諸經多說。何須第三因緣所起。如華嚴云。
菩薩發心求菩提。非是無因無有緣。於佛法僧生
淨信。以是而生廣大心。此豈不是信三寶耶。況復
令信三寶。何經不說。又如華嚴。具說十地菩薩。行
十波羅蜜行。豈唯施等行耶。況施戒等。是經皆說。
豈用第四因緣發耶。道場禮懺等事。經中具明。又
普賢行願中。說十種行願。此豈不是消障之方便
耶。亦不須假第五因緣。又如華嚴云。譬如有力王。
率土咸戴仰。定慧亦如是。菩薩所依賴。定慧。即是
止觀。又淨名經中。說佛法身。從止觀生。何用第六
發起緣耶。如阿彌陀。無量壽等經。具說往生淨土
之事。況諸經中。亦多引說。亦不假其第七所起。如
勸讚修進。勉勵慵惰。是經則說。何假第八（不難破第一者。
是七因緣總相破別即破總故）。如是。則佛經已具。菩薩更明。豈非
繁重耶。菩薩見義則行。無益且止。重說佛經。有何
義利。為若此耶。
△二通（二）。初縱問略標。二以義具釋。初縱問略
標。
答曰。修多羅中。雖有此法。以眾生根行不等。受解緣
別。
【疏】中雖有者。縱其問辭也。根不等者。或利或鈍。樂
廣樂略。假經假論之殊也。受解別者。遇佛遇教之
異也。
【記】或利鈍者。即根不等。根。謂根機。有利鈍故。樂廣
略者。即行不等。行。謂意行。所欲不同故。假經。即利
根。尋經便解。不待解釋故。假論。即鈍根。於經未曉。
須待論說故。若其樂廣樂略之言。通於經論。有樂
廣經而得解者。有樂略經而得解者。於論亦爾。此
<pb n="506"/>
乃於利鈍中。各有所好不同。然根不等。則局於經
論中各附一事故。行不等。則通於經論中各樂廣
略故。然此但約解佛意不解佛意以明利鈍。不須
更約文持義持細作利鈍解釋。智者應思。受解緣
別者。受謂信領教法。解。謂開悟佛旨。遇佛教者。謂
與佛有緣。則從佛受化生解。與教有緣。則遇教受
化生解也。此則但約於彼生解不生解說有緣無
緣。亦不約有見佛等。細論之。如佛世諸羅漢等。親
從佛聞而證道果。此是遇佛有緣者。如天親等。但
遇其教而得開悟。此則遇教有緣者。故云緣別。然
若據論意。但約於經於論明受解緣別。不須更約
遇佛等說。以前論中所問。佛經已說。何須更論。今
文乃是總答前問。下方別釋也。論意云。經中雖已
具說。其如眾生。根性利鈍不同。意行好樂有異。信
受教法開悟聖旨因緣別故。若是根利。又於佛語
有因緣者則樂於經而便信受。得悟聖旨。不須更
論。若是鈍根。又於經無緣。但於菩薩語有緣者。即
樂造論解釋。方曉佛意。故云別也。根行緣三。既而
有異。何妨經外別造論耶。豈非此文已是總答訖
歟（疏中遇佛。謂遇佛經也。應上假經。遇教。謂遇菩薩論教也。應上假論。如斯意旨。覽者須善會焉）。
△二以義具釋（二）。初明餘機不假此論。二明當機
須造此論。初明餘機不假此論（三）。初勝機遇佛
悟。二自力聞經悟。三劣機因尋廣論悟。初勝機
遇佛悟。
【疏】佛時尚無紙素之經。何況須論。
【記】遇佛悟無紙墨者。佛在世時。但說而已。滅後結
集。方始有經。當時機勝。聞說便悟。尚不假經。豈要
造論。
所謂如來在世。眾生利根。能說之人。色心業勝。圓音
一演。異類等解。則不須論。
【疏】如來世。時勝。眾生利。根勝。說人業。緣勝。圓演。顯
緣勝相。等解。顯根勝相。不須論者。結成不假論也。
【記】先。總消句也。如來。即釋迦。亦兼餘佛。時勝者。時
無定體。但約佛在彼時。故言時勝。根勝者。但取一
類當在佛世隨順言教有所證解者。不取遇佛不
悟之徒。然佛世時。證悟者多。今就此說。故云勝也。
緣勝者。勝餘二乘菩薩故。然說根之悟解。不取教
起因緣。故指佛為勝緣也。異類者。但三乘五乘根
性不同。故名異類。或可通於餘趣。然非正意。等解
者。等。謂齊等。彼諸異類。齊生解故。此則生解義等。
非謂所解是同。然此根勝。與前時勝。相望料揀以
成四句。謂時勝根不勝。如佛世六羣等。一根勝時
不勝。如後五百歲持戒修福者（二）。俱勝。如舍利弗
等（三）。俱不勝。即佛滅後不生解者（四）。不假論者據
此兼不須經也。然準論所問。但責經中已說。造論
為重。殊不干於佛在之事。今之答意。欲顯佛滅度
後。根行不同。於經於論。取解各異。故今先明佛在
世時。根緣皆勝。尚不假經。何須造論。以顯滅後。根
緣皆劣。故須假經。於經不了。復須假論。以勝顯劣
也。由是經論各被一根。不同圓音普逗多類。
【疏】色心圓音。即三業矣。
【記】次。別解文也。初。略配三業。如文。
【疏】一音及圓音者。有二。初。如來一音說一切法。無
不顯了。故名圓音。華嚴云。如來於一語言中。演出
無邊契經海。二。如來同一切音。故云圓音。華嚴云。
一切眾生語言法。一言演說盡無餘。以一切音即
一音。故云一音。一音即一切音。故云圓音。一一語
音。徧窮生界。而其音韻。恒不雜亂。若音不遍。則是
音非圓。若音等遍。失其韻曲。則是圓非音。今不壞
曲而等遍。不動遍而差韻。此是如來圓音。非是心
識思量境界耳。
【記】一音下。二。廣釋圓音二。初。釋圓音義。又二。先。約
教義正明二。初。約說法差別顯圓義。如來等者。謂
<pb n="507"/>
佛音無別。故云一音。說法成異。故云圓音。引證可
知。二下。二。約隨類言音顯圓義。如來等者。合云如
來一音。同一切音。文無一音者略。謂佛音是一。故
名一音。同彼異語。故名圓音。引證可知。又普賢行
願經云。天龍夜叉鳩槃茶。乃至人與非人等。所有
一切眾生語。悉以諸音而說法。斯乃如來一音。隨
類同時差別。非如前段說法差別也。以一下。次。結
得名所以。一切音即一音。謂差別即無差別也。一
音即一切音。謂無差別即差別也。大意取無差即
一。差即為圓。差即無差。無差即差。二義同時。竟無
前後。兩段之中。俱有此義。圓融無礙。方是如來之
口密也。但以文不累書。故成前後爾。一一下。二。顯
圓音相四。初。正顯。徧窮生界。是圓義。恒不雜亂。是
音義。又遍窮者。六趣咸聞。不雜者。五音迥異。又遍
窮者。三乘同聽。不雜者。領解各殊。若音下。二。反明。
不遍等者。有不聞處。何成圓義。圓者。遍也。失曲等
者。無所詮表。何成音義。且如鐘鼓之響。普遍邇遐。
絲竹之音。唯聞咫尺。斯則圓音互非之義也。今不
下。三。結成。不壞曲而等遍者。即音以成圓。不動遍
而差韻者。即圓以為音也。是乃正遍而差。即差而
遍。由是無不聞聲。無不正解。此是下。四。指歎。非識
等者。佛無漏智所現圓音。有漏凡夫焉能測度。但
可仰信。不須推窮。以非心識之境界故。非識境者。
不可以識識。非心境者。不可以智知。思量。即識識
之相也。然華嚴中。具有十喻。以顯如來圓音之相。
不能繁引。
△二自力聞經悟。
若如來滅後。或有眾生。能以自力。廣聞而取解者。或
有眾生。亦以自力。少聞而多解者。
【疏】自力聞廣經文。得解佛意。不須他論。故云自力。
此具文持義持。亦以自力尋略經文。而能深解佛
意。故亦不須他論。此有義持而無文持。
【記】自力者。但取不假論疏解釋。只於經文披覧而
自解也。廣經者。有二意。一則於大部經中。或廣尋
諸部。見佛始終。廣說義路。方始解故。斯則根行劣
後少聞而多解者。二則如疏具文義二持。隨一一
文。皆能解故。此乃根強。勝下少聞也。略經者。亦二
意。一則於略經文。或一句一偈等。便解如來甚深
法理。不假多說。此則根行俱勝。二則無多心力。不
能廣覽。但於少分而得解了。如疏中無文持。有義
持者。今據論意。廣略之中。各取前說為正。以論略
中言多解。廣中不言多字。是以樂廣者為鈍。樂略
者為利。若依疏意。各取後說為正。二釋俱可。任情
去取。
△三劣機因尋廣論悟。
或有眾生。無自心力。因於廣論而得解者。
【疏】但依經文。不能解意。因他廣論而得解了。故云
無自心力。此有文持而無義持。
【記】因於廣論者。此有二意。一則於經不解。於論方
解。仍須假於廣部。或尋諸論。方解佛意。此即劣於
後段少文而攝多義能得解者。此如疏釋。二則隨
彼一一解釋。悉能了故。此則根勝。強於次文也。
△二明當機須造此論（二）。初機。二結。初機。
自有眾生。復以廣論文多為煩。心樂總持。少文而攝
多義。能取解者。
【疏】此人不樂繁文。唯依文約義豐之論。深解佛經
所說之旨。故云總持多義。然不須廣者有二意一。
根利不假。二。心煩不耐。
【記】心。樂總持者。亦二意。一則聞少解多。不假繁說
故。二則神根劣弱。不能承受廣所說故。具如疏文。
論文之意。於廣略中。各取前意為正。後意為兼。斯
則於經論廣略得解中。並通利鈍二根。而文義二
持四句內。別得一句。此亦義持無文持也。
<pb n="508"/>
△二結。
如是此論。為欲總攝如來廣大深法無邊義故。應說
此論。
【疏】此論文句雖少。總攝一切大乘經論深旨。深者。
如理智境。廣者。如量智境。無邊者。深廣無際。
【記】文句雖少等者。文雖一軸。義備河沙。所宗之經。
並是實教。所詮之旨。豈容麤淺。以至諸論圓實關
要義理。不出斯焉。故云總攝等。如理智境。即真如
門。以離言說心緣等相。故言深也。如量智境。即生
滅門。以染淨萬差。多所該博。故云廣也。無際者。謂
理智境。即沖深無際。量智境。即廣多無際也。無際
之相。已見論文。然此兩門。攝盡一切經論之義。但
是說染說淨。凡聖迷悟。因果善惡。一切名相差別
等法。即生滅門攝盡。若說無染淨。絕凡聖。遣迷悟。
離性相等義。即真如門攝盡。故海東疏云。開二門
於一心。總括摩羅百八之廣詰（摩羅。即說楞伽經處。以百八句。答大
慧百八問。皆下句真。上句俗。同此二門義也）。示性淨於相染。普綜逾闍
十五之幽致（逾闍國。說勝鬘經處。彼有十五章。大義皆說染而不染。同此生滅之真如
義）。至如[鴳-女+隹]林一味之宗（涅槃經）。鷲山無二之趣（法華經）。
金鼓（金光明經）。同性（大乘同性經）。三身之極果。華嚴纓絡。四
階之深因。大品大集。曠蕩之至道。日藏月藏。秘密
之玄門。凡此等輩中。眾典之肝心。一以貫之者。其
唯此論乎。既而宗旨深奧。義理無邊。有智之流。請
習無怠。
△二立義分（二）。初結前生後。二正立義宗。初結
前生後。
已說因緣分。次說立義分。
△二正立義宗（三）。一標總開別。二寄問列名。三依
名辯相。一標總開別。
摩訶衍者。總說有二種。
△二寄問列名。
云何為二。一者。法。二者。義。
【疏】法者。出大乘法體。謂自體故。對智故。顯義故。即
宗本法也。大位在因。通於染淨。
【記】初。釋法也。大乘法體者。大乘之體。即是於心。名
心為法也。此中且說法為大乘體。次下一文。方說
心為法體。此乃展轉釋出其體也。今言出大乘法
體者。恐多法字。有智詳焉。謂自下。以三義釋名法
之由。夫言法者。有其二義。一。任持自體義。二。軌生
物解義。今初一句。即初義也。謂本有自體。真實不
變。非同依他。從緣假立。無有自性。以從無始來。任
持不失故。故下論云。如實不空。以有自體。具足無
量性功德故。後二句。即軌生物解義。謂法者。對智
得名。以此一心。是法界理。能軌於智。令成無漏無
分別也。斯則以無相境。相無緣智。故云對智。下論
云。唯證相應故。復能顯於三大之義。未有一義。不
從法顯。故下文云。依於此心。顯示摩訶衍義。義理
既彰。物則生解。故此二句。皆後義也。宗本法者。謂
一論所宗。染淨根本故。或可宗即是本。謂約義所
依曰宗。能立萬法曰本。故下疏云。依宗所顯差別
義理。又淨名云。依無住本。立一切法。又前論云。為
欲解釋如來根本之義。即斯法也。大位在因者。謂
此論中所明法體。大都所判屬於因位。以文云。所
言法者。謂眾生心。既標眾生之言。故知大槩合當
因位。不同佛性圓覺究竟覺不思議解脫等大位
在果。今約因中性德所標。故云眾生心也。通染淨
者。若隨名取義。則位在於因。若克論體性。則通於
因果。因果。即染淨也。斯則心實通於因果。以帶眾
生之言。故判在因也。然亦有在果名心。在因名覺
之處。如圓覺經云。是諸眾生清淨覺地。又云。一切
如來妙圓覺心。故云通染淨也。所以下文云。是心
則攝一切世間出世間法。攝世間法。是通染。攝出
世間法。是通淨也。
<pb n="509"/>
【疏】義者。辯大乘名義。何故此心是大乘耶。謂此心
具三大義。故名為大。有二運轉。故名為乘。是故先
顯法體。後釋義理。收義足也。依宗所顯差別義理。
大位在果。唯取於淨。
【記】二。釋義也。分三。初。釋文。大乘名義者。謂大乘是
名。名約義立。故須辨義。未有無義而有名者。何故
等者。雙徵名義。謂約於何義。得名大乘。未審大乘。
有於何義。以雙徵故。不言何故名而言何故是。是
之一字。雙含兩勢。葢文之巧也。謂此下。釋三大。可
知。二運者。有兩意。一則自運運他。二則已運當運。
今此論中。正唯後意。故下文云。一切諸佛。本所乘
故。一切菩薩。皆乘此法。到如來地故。於此二中。皆
具自運運他也。以約此義。名為大乘。是故下。二。結
意。如文云。所言法者。謂眾生心。是先顯法體。次云。
所言義者。則有三種等。是後顯義理。大乘之中。唯
茲法義。今既法義並陳。無所遺矣。故云義足。依宗
下。三。彰位。所依之法。染淨雖通。所顯之義。唯局於
淨。體相用三。各不相是。故名差別。離障所顯。翻染
得名。故云唯淨。故下相大文云。心性無動。則有過
河沙等諸淨功德相義示現。用大云。除滅無明。見
本法身。自然而有不思議業種種之用。據此所說。
正唯屬乘。而言大位者。以體大通染淨故。今約多
分。判在果也。又體大雖通於染。以彼之名。亦從顯
得。若在因時。則無體大之名。至相用顯時。方對此
二以彰體名。由是三義皆屬淨也。
△三依名辯相（二）。初法。二義。初法。
【疏】起下釋中初釋法體之文。
【記】即起下顯正義中總之一段。文云。顯示正義者。
依一心法。有二種門。乃至以是二門。不相離故。
△科分為二。一舉法總立。二開門別立。一舉法
總立。
所言法者。謂眾生心。是心則攝一切世間出世間法。
依於此心。顯示摩訶衍義。
【疏】眾生心者。出其法體。謂如來藏心。具和合不和
合二門。以其在於眾生位故。若在佛地。則無和合
義。以始覺同本。唯是真如。即當所顯義也。今就隨
染眾生位中。故得具二門也。
【記】眾下。初正釋。眾生。即能依。心。即所依。所依之體。
從能依以彰名。前劣後勝。眾生之心。依士釋也。故
下文云。眾生依心意意識轉故。出法體者。前出大
乘體。名之為法。此出法體。名之為心。從寬之狹。此
為至也。如來藏心者。謂在纏自性清淨心。具足含
攝如來功德。名如來藏。如下自釋。具和合下。明心
之行相也。和合。即生滅門。以彼隨緣成染淨故。不
和合。即真如門。以約體絕相。顯不變故。以其下。釋
所以。此心具上二種義者。以在眾生位中辨故。是
故論云眾生心也。若在下。二。反顯。謂此心隨染之
時。則云與生滅和合。今在佛位。純淨無垢。唯不生
滅。故無和合義也。以始下。出所以。顯無生滅之相。
故云唯是真如。既無彼相。但是一真。約何說合。故
中論云。一法云何合。下文顯佛地云。破和合識相。
滅相續心相。顯現法身。智純淨故。所顯義者。三大
之義。自此方彰。生滅相無。則唯局淨。故無和合。今
就下。三。順結。却成前義。眾生即染相。以真體隨緣。
起為眾生。相不離體。故名和合。雖全體起相。而體
未嘗改變。故名不和合。由是在纏。具二門也。
【疏】攝一切法者。辯法功能。以其此心。體相無礙。染
淨同依。隨流反流。唯轉此心。是故若隨染。成於不
覺。則攝世間法。不變之本覺。及反流之始覺。則攝
出世間法。此猶約生滅門辯。若約真如門者。則鎔
融含攝。染淨不殊。下文具顯。
【記】攝下。初總敘意。辯法句。標指。餘皆正敘。體即真
如門。相即生滅門。二門相攝。不相捨離。故云無礙。
<pb n="510"/>
染淨同依者。二門之中。各攝染淨。真如門是染淨
通相。生滅門別顯染淨。通別雖殊。不出一心。故云同
依。隨流。謂不覺迷真。乃至造業受報。反流。謂始覺
翻染。暨乎菩提涅槃。迷悟雖殊。唯此心轉。故經云
無始時來性。一切法依止。由此有諸趣。及證涅槃
果。是故萬法唯心。心即是主。故其迷悟。皆心所為。
是故下二別釋相二。初。約生滅門釋。不覺攝世間
法者。以不覺。是世間法根本。一切染法。皆此所成。
由是所成之染。皆不覺攝。則三細六麤五意六染
等。是所攝之法也。故下文云。當知無明。能生一切
染法。以一切染法。皆是不覺相故。攝出世法者。以
本始二覺。是出世法本。一切淨法。皆覺所成。由是
所成之淨。皆屬覺之所攝也。本覺所攝。即大智慧
光明義。遍照法界義。真實識知義等。始覺所攝。即
三明八解力無畏等。然此且就相用有異。分其二
殊。若約體同。所攝無別。此猶下。結示可知。若約下
二約真如門釋。鎔融含攝者。謂消和包納。令彼染
淨差別之相。無有障礙也。染淨不殊者。出鎔融之
相也。謂以一真如理融之。使染即非染。淨即非淨。
即染即淨。渾為一味。故云不殊。故下文云。一切諸
法。唯依妄念而有差別。若離心念。即無一切境界
之相。乃至唯是一心。故名真如。斯則生滅門中。名
為該攝（如一手臂。可能救人出井。亦能推人落井。推救相殊。手該一也）。真如門中。
名為融攝（猶如鍊百物金。同融於一治中）。該攝。則染淨俱存。融攝。
則染淨俱泯。俱泯。故一味不分。俱存。故歷然差別。
是故二門雖皆言攝。而攝義不同也。下文顯者。相
次即辨。
【疏】摩訶衍者。釋其法名。謂依此一心宗本法上。顯
示大乘三大之義。故名此心以為法也。
【記】釋法名者。標指此下文也。法即是名。今此下文
中。正釋此心得名法之所以也。謂依下。於前體智
義三中。約第三顯義。故名為法也。其餘體智二義。
論各有文。已如前引。
△二開門別立（二）。初責總立難。二開別釋成。初
責總立難。
何以故。
【疏】責有二義一云。心通染淨。大乘唯淨。如何此心
能顯彼義。二云。心法是一。大乘義廣。如何一心。能
具示彼。
【記】一下。意云。心既通染。不合顯得唯淨之義。其猶
雜鑛之金。豈能鑄得純金之像。二下。意云。心既是
一。一則體狹。大乘義多。多故成廣。豈能以狹而示
於廣。
△二開別釋成。
【疏】釋初意云。大乘雖淨。相用必對染成。今生滅門
中既具含染淨。故能顯也。以廢染之時。則無淨用
故。釋後意云。心法雖一而有二門。真如門中。示大
乘體。生滅門中。具示三大。大乘之義。莫過是三。故
依一心得具示也。
【記】大乘雖淨者。牒縱所問也。相用下。分別正答。對
染者。謂相大則翻染成淨。如云心性不動。即有大
智慧光明義等。用大則隨緣而起。如云隨諸眾生
見聞得益。故說為用等。此上二義。皆對染成。故下
文云。當知染法淨法。皆悉相待也。今生滅下。正明
能顯。既有覺不覺二義。故云具含染淨。以有染故。
方能顯淨。淨既不自淨。待染以成淨。何怪通染之
心。能顯唯淨之義耶。此即結答也。以廢下。出對染
所以。或問曰。何故須對於染方立淨耶。故此釋也。
故下文云。若離不覺之心。則無真覺自相可說。又
真如門中無染。亦不立淨。又云。若離業識。則無見
相。以諸佛法身。無有彼此色相遞相見故。心法雖
一者。牒縱所問也。而有下。分別正答。示大乘體者。
真如是泯相顯實門故。以泯相而相不存。故唯示
<pb n="511"/>
體也。具示三大者。生滅是攬理成事門故。以攬理
而理不失。故具示三也。大乘義下。結成具示。謂此
三大義中。具攝如來真應二身。過河沙數德相妙
用。以要言之。一切所有無漏功德。盡不出於三大
之義。三大之體。唯此一心。是故一心。能顯多義也。
是心真如相。即示摩訶衍體故。
【疏】心真如者。總舉真如門。起下文中即是一法界
以下文。相者。即是真如相。起下復次真如者。依言
說分別以下文。
【記】總舉者。盡此一門之義也。一法界等者。具云。心
真如者。即是一法界大總。相法門體。所謂心性不
生不滅。乃至若離於念。名為得入。共有十三行文。
是此所起也。真如相者。相。即義相。如下文云。復次
真如者。依言說分別有二種義。義。即相也。不同生
滅可狀之相。復次下。乃至終於此門。共有十二行
文。是此所起也。據此所配若言真如門。則通。言心
真如。真如相。則別也。
是心生滅因緣相。能示摩訶衍自體相用故。
【疏】心生滅者。隨熏變動故。總舉生滅門。起下依如
來藏故。有生滅心以下文。
【記】隨熏變動者。謂隨染淨因緣所熏。令心變改動
轉。成生滅故。總舉等者。撮下一門之義。在此生滅
二字之中。故云總也。依如來藏者。具云。心生滅者。
依如來藏故。有生滅心。所謂不生不滅。與生滅和
合。乃至性染幻差別故。都有七十五行論文。是此
所起也。
【疏】因緣者。生滅緣由故。起下復次生滅因緣以下
文。
【記】緣由者。所以義起。下等者。具云。復次生滅因緣
者。所謂眾生。依心意意識轉故。此義云何。以依阿
黎耶識。說有無明。乃至不能得隨順世間一切境
界種種知故。共有四十九行論文。是此所起也。
【疏】相者。生滅之狀故。起下復次生滅相者。以下。
文。
【記】狀。謂形狀。妄識所知境也。揀異真如相是義相。
相即性也。非識境界。唯智所證故。起下等者。具云。
復次分別生滅相者。有二種。云何為二。一者麤。與
心相應故。二者細。與心不相應故。乃至唯癡滅故。
心相隨滅。非心智滅。共有十四行文。是此起也。然
此立義分中所立義本。即有八字。謂真如相。生滅
因緣相。下解釋分中。共有一百六十三行。逐段而
釋。如前所配。從四熏習下。即通明染淨生滅起動
之由致也。若更束八字。不出心之一字。更展一百
六十三行論文。以成百餘部大乘經。此顯論主證
悟心中自在之用。
【疏】能示者。何故真如門中云即示。生滅門中云能
示。以真如是不起門與彼所顯詮旨不別。故云即
示。以是不起。故唯示體。生滅是起動門。染淨既異
詮旨又分。能所不同。故不云即。
【記】何故下。先難。何故兩門。一能一即耶。以真下次。
釋。不起者。以真如有二義。一不變義二隨緣義。今
此門中。但約不變以顯其體。不約隨緣。故云不起
所顯。謂體大。能顯。即此門。能顯為詮。所顯為旨。真
如與體。葢是一義。故云即也。以是下。因所顯唯示
體大也。起動者。即隨緣義。以隨緣故。成生滅門染
淨。即生滅相也。即此染淨。為能示之詮。三大。是所
示之旨。二義各別。故云又分也。能所下。揀異前門
也。若喻顯者。一心如水。真如如溼。生滅如波。是水
溼相。即示水體。是水波相。能示水之自體（溼體）相（八功
德相）用（鑒像潤物）故。
【疏】自體等者。體。謂生滅門中本覺之義。是生滅之
自體。生滅之因。故在生滅門中。亦辨體也。翻染之
淨相。及隨染之業用。並在此門中。故具詮耳。是以
<pb n="512"/>
下文釋生滅門內。具顯所示三大之義。意在於此。
何故真如門中直云體。生滅門中乃云自體等。以
所示三大義。還在能示生滅門中。顯非別外。故云
自也。問。真如是不起門。但示於體者。生滅是起動
門。應唯示於相用。答。真如。是不起門。不起不必由
起立。由無有起故。所以唯示體。生滅。是起動門。起
必賴不起。起含不起。故起中具示三大。餘如下說。
【記】體謂下。初別解當文。本覺者。即是前之真如。至
此門中。轉名本覺。以對始故名本。對不覺故名覺
也。即此本覺。是生滅家之自體也。此顯生滅別無
其體。全攬本覺為自體故。生滅因者。或問。若此本
覺。是生滅體者。本覺即是真如。何故說為生滅自
體耶。故此釋之。謂生滅之相起時。實賴真如為因。
以真如不守自性。為無明熏。成諸染相。雖成染相。
其體不變。以不變故。熏彼無明。令猒生死。樂求涅
槃。漸起始覺。成其淨法也。如是染淨。皆由真如。是
故真如是生滅體。故下文云。依如來藏。有生滅心。
又云。所謂以有真如法故。能熏習無明。乃至名得
涅槃。成自然業。亦辨體者。謂前真如門。當體是體。
此生滅門。以真如為體。若無真如之體。生滅終不
能成。故此門中。須辨體也。翻染下。明示相用也。淨
相。即相大。謂大智慧光明義等。業用。即用大。謂報
化二身等。是以下。指文結示也。以生滅門中。文科
兩段。初釋能示生滅心法。即生滅因緣相等。後辨
所示三大之義。即體相用等。下文具顯。何故下。二
通前料揀。先外難。可見。以所下。後。釋通也。前云能
示。顯詮旨不一。今云自體。顯詮旨不異。此門雖即
能所有殊。非謂所詮在能詮外。今顯非外。故云自
體等。斯則生滅是真如家相。真如是生滅家體。體
相雖異。而不相離也。其猶波水雖異。豈得水在波
之外耶。故知其水。是波之自體也。問真下。三重釋
妨難。問意以兩門敵對而難。詳之可了。答中。真如
下二句。牒門立理。不必由起者。真如本自立。不藉
於生滅也。自性本常。豈因他有。由無下。正釋。謂有
起必有相用。無起但唯存體。故前門中。但只言一
也生滅下二句。牒前立理。起必賴不起者。異於前
門也。若無不起之真如。何有起動之生滅。如無其
水。豈有於波。故須藉之。起含不起下。正釋。真如舉
體成生滅。故今生滅。含於真體也。猶水起成波。波
含於水。由是此門。不唯示於相用。亦示體也。故云
具示。
△二義。
【疏】起下復次真如自體相者已下釋義之文。
【記】起下等者。如論云。復次真如自體相者。一切凡
夫聲聞緣覺菩薩諸佛。無有增減。乃至真如自在
用義故。即有六十四行論文。正是此所起也。
△文二。初大。二乘。初大。
所言義者。則有三種。云何為三。一者。體大。謂一切法
真如平等。不增減故。二者。相大。謂如來藏。具足無量
性功德故。三者。用大。能生一切世間出世間善因果
故。
【疏】義者牒章。有三。標數。云何徵起。
【疏】一下。釋成體大者。真性深廣。凡聖染淨。皆以為
依。故受大名。不增減者。謂隨流加染而不增。反流
除染而不減。又反流加淨不增。隨流缺淨不減。良
以染淨之所不虧。始終之所不易故。
【記】真性者。真。謂揀非偽妄。獨顯圓成性。謂自體常
住。不變不異。即揀諸法空性也。深。謂豎窮三際。無
去無來。廣。謂橫遍十方。非中非外。凡。即六趣差別。
聖。即三乘不同。染。即穢土。極於三界。淨。即淨土盡
於十方。然凡聖染淨。各通二報。今約別論。故凡聖
屬正。染淨對依也。以諸法雖廣。不出依正二報。正
中不出凡夫聖人。依中不出淨土穢土。故舉此四。
<pb n="513"/>
以攝一切無不盡也。皆以為依者。上之四法。並用
真如之體為所依故。故華嚴云。未曾有一法。得離
於法性。下文云。如是無漏無明種種業幻。皆同真
如性相。楞嚴云。一切世界因果微塵。因心成體。既
為一切所依。體大之名。由此而立。真如平等者。謂
真性於一切法中。為平等體故。如像中鏡。非同諸
法本空。空故平等。如鏡中像。隨流等者。約染淨二
義。顯不增減。在文可見。以性非染淨故。染淨皆空
故。良以下。結成上義。染淨。約法。始終。約時。謂隨流
為始。反流為終。下疏所說。以眾生為前。以佛為後。
前後。即始終也。或此段別約橫豎以顯平等之義。
染淨不虧者。橫說也。以現在生佛位中。無虧缺故。
始終不易者。豎說也。以過去未來無改易故。前約
多人同時說。此約一人異時說。雖一多同異橫豎
別論皆顯真如平等之義。
【疏】相大者。即二種如來藏中不空之義。謂不異體
之相故云性德。如水八德。不異於水。
【記】二種等者。謂如實空。如實不空之二也。空。謂不
與妄染相應。不空。謂具性功德。今如後義。故下文
云。所言不空者。以顯法體空無妄故。即是真心。常
恒不變淨法滿足。則名不空。不異等者。謂一一德
相。即是體性。故不異也。非謂藏為能具。德為所具。
故有性言。故下文云。具足如是過於恒沙不離不
斷不異不思議佛法。不同生滅之相。定差別故。性
相異故。可知見故。如水八德者。即阿耨池水。具八
功德。一甘。二冷。三輭。四輕。五清。六不臭。七飲不傷
喉。八不傷腹。不異之義。合法可知。
【疏】用大者。謂隨染業行。然此用大。是報化二身麤
細之用。令諸眾生。始成世善。終成出世善也。下文
顯之。何故唯言善不云不善者。以不善法。違真理
故。是所治故。非其用也。若爾。諸不善法。應離於真。
釋云。以迷真故。不得離真。以違真故。非其用也。
【記】初。釋文。隨染業行者。謂隨彼彼染幻眾生。起利
他行。即是如來不思議業。故云業行。若將隨染門
中反染之業行。為此用大者。恐非文中正意。以彼
反染業行。但是能顯之淨法。未可便將為此所顯
報化用故。若約顯真順理治妄染邊。亦是用也。報
身。即三賢已上之所見者。化身。即二乘十信已下
之所見者。麤。即化身。隨類各應。各見不同。非受樂
相故。細者。是報體平等佛身。身有無量色。色有無
量相好。所住依果。亦復無量種種莊嚴。具足樂相
故。世善者。謂有漏熏習善根力故。起十善等。此但
有漏。不逾人天。故名世也。出世者。令猒生死。樂求
涅槃。此皆無漏。超過三界。故言出世也。於中雖通
三乘。究竟唯以一乘而得滅度。下文用大。廣顯其
相。何故下。二。通妨。牒難。可知。以不下。正釋。若善因
果。內順真如。外治諸惡。此法若起。從因至果。能感
勝處。故得名為真如淨用。以從真如內熏所起。報
化二用所發。今茲用大。宜發此法。若不善因果。內
違真理。外被善治。此法若起。從因至果。能感苦處。
何名淨用。以從不覺所生。塵勞發現故。故此文中。
不言不善也。若爾下。轉難。可知。釋云下。重釋。雖是
惡法。以是不覺。迷真所成。所成之法。不離真體。如
水起波。不離溼性。故下文云。以依真如法故。有於
無明。又云。依覺故迷。若離覺性。則無不覺。以違下。
結成前義。可知。然此用大。正是果上二身。如下具
說。今疏以善為用者。乃是旁義。亦即以所生。顯能
生也。然論不言滅惡者。以善起必惡滅故。
△二乘。
一切諸佛。本所乘故。一切菩薩。皆乘此法。到如來地
故。
【疏】諸佛者。標果望因以解乘也。菩薩者。舉因望果
以成運也。即始覺之智。是能乘。本覺之理。為所乘。
<pb n="514"/>
故梁攝論云。乘大性故。名為大乘。
【記】標果望因者。諸佛即果。本即是因。以諸如來本
所修行因地之時。無別所乘之法。唯以此心。為其
所乘而至究竟。舉因望果。在文可見。此中如來。并
前諸佛。皆約自受用報身所辨。非謂應化。知之。以
成運者。運即是乘。二義無別。但文變耳。或可二義
不同。謂乘以運載為義。葢前段約佛本乘。方有載
義。故疏云以解乘。今文約從因至果。運義始彰。故
論云到如來地。疏云以成運也。然佛是已乘。菩薩
是當乘今乘。於中皆含自運運他之義。即始下。出
能所乘體也。始覺為能乘者。即前佛與菩薩也。雖
滿分不同。俱屬始覺能乘智也。本覺為所乘者。若
約今文。即前一心法為所乘。以對始故言本覺也。
若約三大言之。則用大為能乘。體相二大為所乘。
然用即始覺。體相即本覺。大即是乘。持業釋也。乘
大性者。但證本覺。是乘之大性。或雙證本始也。由
是前來標宗。但言法義。不別言乘。今但次於三大
言之。亦不別舉題目。解釋分中。意亦如是。
△三解釋分（二）。初結前生後。二分門解釋。初結
前生後。
已說立義分。次說解釋分。
【記】解釋分者。前雖義宗略立。理趣未詳。若不解以
廣文。幽旨如何開釋。此令生解。故有此分。
△二分門解釋（二）。初標數徵列。二牒名辨相。初
標數徵列。
解釋有三種。云何為三。一者。顯示正義。二者。對治邪
執。三者。分別發趣道相。
【疏】顯示者。正釋所立大乘法義。對治者。既明正理。
須遣異計。發趣者。趣正理之階降。
【記】所立等者。即前分中所立一心法二門三大之
義。彰顯開示。令生正解。由是正義。解此即成正解
也。遣異計者。非正道理。妄生計著。為患頗深。固宜
除滌。趣正等者。發心趣道。行相差別。升降不同。今
當分別。令其修證。無惑混濫也。斯乃正義顯示令
解。邪執對治令遣。道相分別令行。又正義為能治。
邪執為所治。正義為所趣。道相為能趣。皆為正義。
有後二文也。
△二牒名辨相（三）。初顯示正義。二對治邪執。三分
別發趣道相。初顯示正義（二）。初總。二別。初總。
【疏】釋上立義分中。眾生心攝一切等也。
【記】釋上等者。謂釋前分之中。所言法者。謂眾生心。
是心即攝一切世間出世間法之文也。
△於中二。一依法開門。二二門該攝。一依法開
門。
顯示正義者。依一心法。有二種門。云何為二。一者。心
真如門。二者。心生滅門。
【疏】顯示者。牒章。依一心下。謂一如來藏心。含於二
義。一約體絕相義。即真如門。謂非染非淨。非生非
滅。不動不轉。平等一味。性無差別。眾生即涅槃。不
待滅也。凡夫彌勒。同一際也。二。隨緣起滅義。即生
滅門。謂隨熏轉動。成於染淨。染淨雖成。性恒不動。
正由不動。能成染淨。是故不動。亦在動中。是故下
文識有二義中本覺是也。上文生滅門中自體是
也。勝鬘云。不染而染。染而不染等。楞伽云。如來藏
名阿賴耶識。而與無明七識共俱。如大海波。常無
斷絕等。又云。如來藏者。為無始虗偽惡習所熏。名
為識藏。又云。如來藏者。為善不善因。受苦樂與因
俱。若生若滅。猶如伎兒。作諸伎樂等。此等並約生
滅門說也。然此二門。舉體通融。際限不分。體相莫
二。此無二處。諸法中實。不同虗空。性自神解。故云
一心。
【記】依一下。疏文分二。初。釋一心具二門。二門者。謂
一心上。有其二義。義具能通出入。故目之為門。能
<pb n="515"/>
通者。謂真如生滅。互相通故。又此二門。通一心故。
通一心者。正是此段。以一一門。皆言心故。互相通
者。以真如門。有隨緣故。通於生滅。生滅門。有體空
故。通至真如也。出入義者。謂眾生迷惑流轉。即出
真如門入生滅門。若覺悟修證。即出生滅門入真
如門。既成道已。即卻出真如門入生滅門。開悟眾
生。能事既畢。息化歸真。即卻出生滅門入真如門。
安住祕藏也。中又有二。初標也。一如來藏者。以二
義不分。故云一也。若例言之。即染淨凡聖空有理
事等。皆一也。此之一義。為顯不二。強名為一。非是
數法。故經云。一亦不為一。為離諸數故。一約下。二。
釋。中二。初。真如門。又二。初正釋。約體等。標立也。非
染下。釋上絕相以顯一體。謂染淨生滅動轉等。皆
屬於相。表此俱無。故言非也。平等下。約體以結。平
等。約豎結。以無高下故。如經云。是法平等。無有高
下。一味。約喻結。猶如大海。同一醎味。性無差別。約
橫結。淨名經云。一切眾生皆如也。一切法亦如也。
眾聖賢亦如也。至於彌勒亦如也。又平等一味。絕
相也。性無差別。約體也。故云約體絕相義。眾生下。
二引證。此引淨名經文。彼後文云。諸佛知一切眾
生。畢竟寂滅。即涅槃相。不復更滅等。今疏取意。故
文少異。下皆如此。二下。二生滅門。中三。初正解。隨
緣等。標立也。謂隨下。釋也。謂以無明熏真如。起妄
心妄境。成一切染法。真如熏無明。滅妄心妄境。成
諸淨法。廣如下釋。染淨雖成下。釋妨。或曰。既隨熏
動。云何復說眾生如耶。故此釋之。正於動時動處。
元來不動。明非相不動。故言性。顯非蹔不動。故言
恒也。或曰。性既不動。如何能成染淨。故云正由不
動能成染淨。斯則反成上義。謂若性自動。同生滅
相。即當時滅。不能自立。尚不自立。將何成於染淨。
實由不動。故能成也。是故下。二結指。謂以隨熏動
時。性未嘗變。故得生滅門中有真如也。故云不動
亦在動門。若真如門中。則未必有生滅。生滅門中。
則必有真如。以生滅藉真如。真如不藉生滅故。略
如前釋。廣在下文。是故下。指文。本覺者。即生滅門
初云。此識有二種義。能攝一切法。生一切法。云何
為二。一者覺義。二者不覺義等。即彼覺義。便是生
滅門中真如。名為不動。但以至此門中。別約形待
義邊。易名為覺。上文等者。即立義分中云。是心生
滅因緣相。能示摩訶衍自體相用故。彼之自體。亦
即生滅門中真如也。此上兩段。正是動中有不動
義。勝鬘下。三。引證。通證隨熏動轉。動中有不動義。
不染而染。即真如成生滅。染而不染。即動中有不
動。如來藏。即真如。無明七識。即生滅阿棃耶識。即
上二和合也。謂真如隨緣。成棃耶識。以成識故。與
無明共俱。亦可如來藏即是棃耶。但以通相別相
而異。故云如來藏名阿棃耶識。故經云。佛說如來
藏。以為阿賴耶。惡慧不能知。藏即賴耶識。亦云。如
金與指環。展轉無差別。大海如棃耶。波如無明七
識。水即如來藏。以從無始時來。真妄和合。未曾捨
離。故云常無斷絕。如來藏者。即所熏之淨性。虗偽
惡習。即能熏之染幻。識藏。即所成棃耶也。為善不
善因者。謂此性隨善緣。起諸善法。性即為善因。隨
不善緣。起諸不善法。性即為不善因。隨善受樂。性
在其中。隨惡受苦。性亦在中。故云與因俱。若生等
者。循環諸趣。生死無窮。藏性於中。隨而遍受。而其
體性。未嘗去來。故經云。生滅去來。本如來藏。如伎
等者。如人作戲。變改服章。體是一人。初未曾易。故
彼文云。心如工伎兒。意如和伎者。五識如音樂。受
想觀伎眾。如人弄師子。人入師子活。人出師子死。
淨因無明時。當知亦如是。圭山云。樂人本是一形
軀。乍作官人乍作奴。名目服章雖改異。始終奴主
了無殊。此等下。結指。如上所引。並說真如隨緣作
<pb n="516"/>
生滅。動中有不動也。然此下。二。攝二門歸一心也。
舉體等者。謂真如舉體成生滅。生滅無性即真如。
是故生滅現時。全真體現。真如顯時。全生滅顯。舉
一全收。故云融通。以融通故。真無真相。妄無妄相。
真妄相即。一體無異。故云不分既而不分際限。豈
更存於體相。故云莫二。波水之喻。可以比知。無二
處者。即此真妄融通之處。實性存焉。此之實性。為
諸法主。即是諸法中之實性也。又表非二邊。故名
中。離諸差別虗相。故名實。此上二句。是約中實以
解心也。故經有中實理心之言。不同下。約靈鑒以
解心。謂虗空體。亦無二邊。亦非差別虗相。然但昏
鈍而無靈鑒。今此實性。自在靈通。覺了不昧。故云
不同等。故祖師云。空寂體上。自有本智能知。知之
一字。眾妙之門。大抵意云。於一切染淨融通法中。
有真實之體。了然鑒覺。目之為心。斯則體相不二。
故云一中實神解。故云心。
△二二門該攝（二）。先立。次釋。先立。
是二種門。皆各總攝一切法。
【疏】上立義分中直云攝。今釋中云各攝者。以一心
含通別二門故。今分通別。又各攝故。以真如門。是
染淨通相。通相之外。無別染淨。故得總攝一切諸
法。生滅門者別顯染淨。染淨之法。無所不該。故亦
總攝一切諸法。通別雖殊。齊無所遺。故云各攝。又
以此即是真如隨緣和合。變作諸法。諸法即無異
體。還攝真如門也。以此二門。齊攝不二。故得說為
一心也。
【記】上下。先正釋二。初。對前牒文。可見以一下。二釋
今文意三。初。總標其意。含通別者。釋前文意也。前
文以二門未啟。但約一心通總包含而說。故云攝。
不言各也。今分下。標今意。謂今文中。二門既開。每
門之中。皆各自攝一切法也。若無標揀。將謂二門
共攝一切。則有攝法不盡之過。故言皆各也。以真
下。二。別釋義相二。初。約二門各攝解二。初。正釋。通
相者。以真如門。不分染淨。雖攝染淨。皆同性故。所
言相者。謂義相也。以此門中。顯示染淨融通之義。
故云通相。以染淨等法。入此門中。同為一味。真如
之理。更無差別。故云無別染淨等。故得下。結可知。
別顯等者。隨流反流。各不相是。功德塵勞。歷然有
異。眾生諸佛。凡聖宛然。淨土穢土。優劣不等。無所
不該者。謂一切雖多。不出染淨。既攝染淨。是故論
云攝一切也。通別下。二結成。謂通相別相二門雖
殊。所攝之法。更無差異。故云齊無所遣。又以下。次
約二門互攝解。前約二門各攝通別不同。齊門而
說。攝義有異。初門通相。但明融攝。融則染淨無別。
故名為通。後門別相。乃是該攝。該則染淨不同。故
名為別。今此文中。不分通別。只就一義。左右說之。
便成二門各攝之義。今文所說生滅攝一切時。即
是真如攝一切也。以生滅無體。全即理故。故云還
攝等。又真如攝一切時。即是生滅攝一切也。以全
事之理。非別外故。今此疏中。猶闕後義。應合更云。
真如既是諸法真性。離真性外。無別諸法。還攝生
滅門也。若具此文。於義方足。成互攝也。斯則生滅
門攝法時。真如門法。亦在生滅中。真如門攝法時。
生滅門法。亦在真如中。如是。則真如中所攝染淨。
即是生滅門所攝染淨。無二無別。舉一全收。故云
二門互攝。故下結云齊攝不二也。問。疏中何故不
說真如攝生滅門耶。答前文通相已含此意。故不
復言也。以此下。三。結歸一心。良以二門。相攝理齊。
鎔融不二。以不二故。得名一心。斯則二門一心。體
無別異。若約義別說。則一心是總。二門是別。又於
別中。真如約體。生滅約相。若克體圓融。則性相無
二。即是一心。今既二門互攝。全奪兩亡。唯是一心。
更無別法。故今結成為一心也。
<pb n="517"/>
【疏】問。二門既齊相攝者。何故上文真如門中。唯示
大乘體。不顯於相用。生滅門中。具顯三耶。答。真如
是泯相顯實門。不壞相而即泯。故得攝於生滅。以
泯相而相不存。故但示於體也。生滅是攬理成事
門。不壞理而成事。故得攝於真如。以成事而理不
失。故具示三大。問。前既泯相。相不存。但示於體。亦
可攬理。理不存。應但示相用。何故不齊耶。答。生滅
起必賴於真。故攬理理不失。真如未必藉生滅。故
泯相相不存。相不存。故唯示於體。理不失。故具示
於三。是故攝義是齊。示義別也。
【記】問下。二。通難二。初。二門示義通局難。初句。指定
前義。何故下。引文正難。意云。真如既攝生滅門。何
不同彼示三大。生滅既攝真如門。何不同彼示一
大。示義既差。攝法須別。攝法若等。示義應同。如何
攝法即同。示義卻別耶。答中。初句。標定其門。不壞
下。正明行相。謂染淨之相。全攬理成。理非可壞。全
理之相。亦不可壞。以不壞故。攝生滅盡。成今相攝
義以泯下。為即理故。令染淨相。亡泯不存。以不存
故。唯真體在。故成前文唯示體也。生滅下。標定其
門。不壞下。明理在事中。以全理而成事。故事起而
理不壞。成今相攝義。斯則事為能攝。理為所攝。以
下成。明事理俱存。成前具示義。成事。故示相用二
大。體不失。故示於體大。問前下。二。性相存泯不齊
難。問意可知。但躡前門相不存義。以難後門理不
失也。答中。前四句顯二門存泯之由。各初一句。所
以。後一句。定義生滅等者。事依理顯故。理為事本
故。如波必賴於水。故下文云。依如來藏。有生滅心
理不失者。理若已失。則無生滅也。如水失則無波。
故論云。若無空義者。則無道無果。未必等者。真理
本有。不假緣成。如水不藉於波。故真如門中直云。
真如者。即是一法界大總相等。不言依生滅有。泯
相相不存者。不泯則已。泯則不存。入理自亡。何存
生滅。如水澄靜。豈存波在。下文云。以一切法。皆同
如故。相不存下四句。躡前正答。相不存者。相存則
可示於三。不存但合示於體。理不失等者。生滅相
起。理又不亡。不具示三。於理如何。是故下。結答雙
示。可知。
△次釋。
此義云何。以示二門不相離故。
【疏】云何者。責云。若二門各別。不可相從。若本唯一
心。未容影攝。以故者。答云。以體相不離故。如金與
莊嚴具。若以金收具。具無所遺。以具攝金。金無不
盡。良以二門一揆。全體徧收。此義亦然。思之可見。
【記】責中。不相從者。從順也。事理別故。其猶水火。敵
體相違。豈能互攝。未容等者。若分二別。可言影互
相攝。今唯一心。影攝何法。斯則二別亦無攝義。一
心亦無攝義也。答中。論云不相離者。意明不一不
二。不一故二門各存。不二故唯是一心。以是一心。
故不相離。以不相離。故能影攝。即反前責意也。疏
云以體相者。體即真如。相即生滅。真如隨緣成生
滅。生滅無體即真如。由是反覆言之。故不相離也。
金具者。金喻真如。具喻生滅。相收之義。在文可見。
良以下。結喻例法。良者。實也。以者。由也。實由金具
二門。未曾有異。故云一揆。揆。謂端揆。即齊等也。由
不異故。舉金時。徧收具盡。具全體是金。舉具時。徧
收金盡。金全體是具。此義下。例法也。此義者。即此
不相離義也。舉真如時。徧收生滅盡。生滅全體是
真如。舉生滅時。徧收真如盡。真如全體是生滅。法
喻正等。故云亦然。然。猶如是也。

大乘起信論疏筆削記會閱卷第三

音釋
<pb n="518"/>
植音直。種也。
筋音斤。骨絡。
硬音恨。堅也。
鶖音秋。鸛鷺屬。
嚚音銀。言不忠信也。
罥音捐。網之總名。
曝音僕。晒乾也。
盋與鉢同。
娑婆此云堪忍。此土名也。
貊音陌。北方國名。
覊音機。繫絆也。
兇音凶。狠戾也。
螘與蟻同。
慵音戎。懶惰也。
六羣一。難陀。二。跋難陀。多貪財利。三。迦留陀夷。
多婬染。四。闡陀。多愚疑。惡性難共語。五馬師。六。滿
宿。多瞋恚。汙他家。行惡行。此皆豪貴種族。既出家
後。共為朋黨。故號為六羣也。
逗音豆。投合也。
綜音宗。機縷。
咫音止。八寸曰咫。
軸音逐。車之軸頭也。
摩羅具云摩羅耶。此翻離垢。或云阿跋多羅。此
翻無上。或翻勝。山名也。
槩音葢。大槩也。
鑛音拱。金在砂石。未經銷者。
虧音奎。缺少也。
輭與軟同。柔和也。
伎音技。即戲童樂人之類。

<sarticle>大乘起信論疏筆削記會閱卷第四</sarticle>
唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二別。
【疏】釋上立義分中。何以故二門別義。
【記】釋上等者。立義文云。何以故。是心真如相。即示
摩訶衍體等。今此正釋也。
△於中二。初別辯二門顯動靜不一。二會相入實
顯動靜不異。
【記】動靜不一不異如次者。是前二門。與不相離義。
頓說實難。故成前後耳。
△初別辯二門顯動靜不一（二）。初真如門。二生滅
門。初真如門（二）。初顯體離言以明觀智境。二依
言辯德以明生信境。初顯體離言以明觀智境。
【疏】釋上立義分中真如義也。
【記】釋上真如義者。彼云。是心如真相。今且釋真如
兩字也。科云觀智境者。以體非名相之法。故言念
之所不及。言念尚所不及。豈落見聞。唯久修觀智。
方得相應。所以說者。意令如此用心也。故下文云。
離言說相。離名字相。離心緣相。乃至若離於念。名
為得入。楞伽亦云。真實離文字。修行示真實。
△於中二。初正舉法體。二問答斷疑。初正舉法
體（二）。一正顯如體。二會執釋名。一正顯如體（三）。
一就實略標。二會妄顯真。三結真離妄。一就實
略標。
心真如者。即是一法界。大總相法門體。所謂心性不
生不滅。
【疏】心真如者。牒章。即是一法界者。即無二真心。為
一法界。此非算數之一。謂如理虗融。平等不二。故
稱為一。又對下依言有二義。故今約體。但云一也。
<pb n="519"/>
依生聖法。故云法界。中邊論云。法界者。聖法因義
故也。
【記】即是下。示法也。初。釋上句。即無下。初。釋一字中。
先約當體釋也。無二真心者。豎窮橫遍。為一切法
平等所依。依正凡聖。唯此為體。離實相外。更無別
法。故云無二。揀非偽妄。靈鑒不昧。故名真心。此非
下。揀濫。夫言一者。見數之首。今非此等也。謂如下。
明一之相。謂真如之理。虗通圓融於一切法。平等
平等。體非別異。故云一也。又對下。次。約對二釋。斯
但對下空不空二以稱一也。下但約相。今唯顯體。
亦非算數。依生下。二。釋法界。諸有聖法。依此生故。
即菩提涅槃十力四無畏等。是聖人所證所得之
法。故名聖法。故圓覺云。無上法王。有大陀羅尼門。
名為圓覺。流出一切清淨真如菩提涅槃。及波羅
蜜。教授菩薩。因義者。法。即聖法。界。即是因。能生聖
法。故云法界。問。據前所說真性。是凡聖染淨通依。
何故此文獨言聖法因義。答。此中乃是以勝顯劣
也。非謂揀於凡法。聖法尚依。豈況凡耶。此約終頓
教義。故作此釋。若就圓教。事（事法界）理（理法界）無礙（事理
無礙法界）。相即相入（事事無礙法界）。渾融含攝。為一真法界也。
【疏】大總相法門體者。二門之中。不取別相門。於中
但取總相。然亦該收別盡。故云大也。此一法界。舉
體全作生滅門。舉體全作真如門。為顯此義。故云
體也。軌生物解曰法。聖智通遊曰門。
【記】大下。二釋下句三。初。釋大總相。別相者。生滅門。
總相者。真如門。然亦下。釋成大義。謂別相之中。所
有染淨諸法。此門收盡。竟無所遺。故稱大也。故次
文云。一切法離言說相等。斯則揀非別故言總。收
別盡故言大。然論總相。有於四種。謂下。中。上。上上。
下者。謂一切有漏皆苦。理通苦樂。名為總相。不通
無漏。乃名為下。中者。謂一切行無常。理該三諦。名
為總相。雖通無漏。不兼無為。故名為中。上者。謂一
切法無我。理通四諦。名為總相。猶是真詮（真諦）。未窮
實性（第一義諦）。但名為上也。上上者。謂真如是一切法
之實性。徧通凡聖。情與非情。無所不該。故云上上。
今所明者。當於第四。超勝前三。故云大總相也。此
一下。二。釋體字。全作生滅。即事法界。全作真如。即
理法界。既是一體所為。則令二無鄣礙。即是理事
無礙法界也。二皆言作者。生滅即隨緣變作。真如
即轉改其名曰作。二義俱無能所。義言作也。軌生
下。三。釋法門。軌。謂軌則。物。謂眾生。解。即智解。謂諸
眾生。內有熏習之力。於此法界體上。生始覺智。智
起反照。常依法界軌則而修。即不空不有。無我無
人等。是法界軌則。始覺之智。依而行之。故下文云。
順本性故。修檀波羅蜜等。圓覺亦云。流出波羅蜜
等。教授菩薩。然法更有任持之義。今以順文。唯取
斯義。聖智等者。謂法體虗通。以能容彼聖智出入。
故受門稱。遊。即出入也。謂入則自證。出則利他。佛
及菩薩。皆有二義。然唯局登地已上。乃至究竟。不
通凡位。故云聖智。以地前未發無漏。未能親證。故
前科云觀智境也。
【疏】不生滅者。釋上法體。謂隨妄不生。約治不滅。又
修起不生。處染不滅。故攝論云。世間不破。出世間
不盡。
【記】不生下。釋成也。釋法體者。論云心性。性。即體也。
反顯心相。不妨生滅。即屬後門。隨妄不生者。隨無
明九相之妄。妄生而心性不生。約治不滅者。約始
覺反流。四位治染。妄滅而心性不滅。此約妄生妄
滅。顯心性不生滅也。修起不生者。修行顯起大智
慧光明等。及十力等功德生。而心性不生。處染不
滅者。處於生滅垢染。十力等功德滅。而心性不滅。
此約淨生淨滅。顯心性不生滅也。世間不破者。明
真如流轉世間。世間有破而真如不破。不破。即不
<pb n="520"/>
變義。故下疏云。在染不破。出世間不盡者。謂修行
故真如顯出世間。世間盡而真如不盡。故下疏云。
治道不壞也。
△二會妄顯真。
【記】會妄顯真者。意令體妄即是。不須待滅也。如經
云。色即是空。非色滅空。論有二。初三句。會妄。次三
句。顯真也。
一切諸法。唯依妄念而有差別。若離心念。則無一切
境界之相。
【疏】一切下。妄執者云。現見諸法差別遷流。云何乃
言性無生滅。釋云。差別相者。是汝遍計妄情所作。
本來無實。如依病眼。妄見空華。
【記】妄執等者。謂聞前段真如是總相法門體。即真
如舉體作諸法。若爾。應知諸法生滅。即是真如生
滅。何故乃言心性不生不滅。釋意云。諸法本無。說
何生滅。如見空華。本自無體。說誰生滅。
【疏】若離下。疑者又云。以何得知依妄念生。釋云。以
諸聖人離妄念故。既無此境。即驗此境。定從妄生。
又若此境。非妄所作。定實有者。聖人不見。應是迷
倒。凡夫既見。應是覺悟。如不見空華。誰是病眼。
【記】疑者下。徵其所以。可知。釋云下。正顯文意。又若
下。反以釋成。皆可解。誰是病眼者。須知見空華者
是病眼。若眼明淨。必不見華。楞嚴云。若無翳目而
能見華。云何晴空。號清明眼。應知見諸法者。是曰
凡夫。不見法者。斯曰聖人。聖人稱實。既不見於諸
法。當知諸法。凡夫妄見。實無生滅也。諸法既無生
滅。真性何曾動搖。是故前云不生滅也。
△三結真離妄。
是故一切法。從本以來。離言說相。離名字相。離心緣
相。畢竟平等。無有變異。不可破壞。唯是一心。故名真
如。
【疏】是故者。所執本空故。真心不動故。由此一切諸
法。皆即真如也。
【記】初。標舉能離。是故二字。指前二段為所以也。所
執空。即指前無一切境相。心不動。即指前心性不
生滅也。由斯之故。遂得一切諸法即真如也。然此
二句。又迭互相成。乃由所執本空。所以真心不動。
又由真心不動。故得所執本空。其猶萬像本空。明
鏡不動。由此下。正結真實。由此二字。指前所以。一
切下。正顯真如。即釋論中一切法下文也。此中顯
真而舉一切法者。以其性不離相故。一切諸相。性
所成故。人皆執相以迷性。故今約相而顯性。令知
相即無相。唯一真如。觸境對緣。任運合道。動靜施
作。無非妙門。然此論中從本之言。與下畢竟之言。
相望互成影說。謂從本二字。約望過去以顯真義。
謂非是先來不離言等諸相而今方離。以從本已
來。便自離相。影取未來。畢竟如是。下畢竟二字。約
望未來以明如義。謂非是只於今日平等不變不
破。以盡未來際。畢竟平等不變不破。亦影取過去
從本以來。便自如此。又此二義。各通下三句而轉。
又一切法言。亦通下畢竟而轉。思之可見。
【疏】離言者。非如音聲之所說也。離名者。非如文句
之所詮表也。此二句。言語路絕。非聞慧境。離心者。
非意言分別故。即心行處滅。非思慧境。上來離偽
妄故名真。自下離異相故名如。又下三句。展轉相
釋。離世間非修慧境。唯正智與之相應。
【記】次正顯所離二。先。離妄相以顯真。言語路絕者。
上句即音聲不及。下句即名句文不及。既聲名句
文不及。即當言語路絕也。非聞慧者。聲名句文。是
所聞故。意言分別者。意言即是分別也。以形口曰
言。在意曰分別。今以所分別與所言同。故云意言
也。夫人發言。皆意中之事。故詩序云。情動於中而
形於言也。心行處滅者。以相是心之行處。行。猶緣
<pb n="521"/>
也。既離於相。心無所緣。所緣既無。能緣亦絕。無相
真理。何思慧之所及乎。離偽等者。偽則鍮似真金。
妄謂影如本質。凡是有名相法。悉皆偽妄。故金剛
云。凡所有相。皆是虗妄。又楞嚴云。幻妄稱相。以偽
妄故。則非是真。今既離於名相。即非偽妄。故名為
真。離異等者。謂有差別。有變異。可破壞也。今既皆
離。故名如也。又若約的訓如者。似也。夫法異則不
似。不似即非如。今既不異。不異即相似。似即如義
也。故圭山云。謂此實體。於未來常如過去。於色中
常如受中。真實相如。非為妄似。展轉釋者。為何畢
竟平等。為無有變異故。因何無有變異。為不可破
壞故。又不可破壞者。為無有變異故。所以無有變
異者。為畢竟平等故。離世間者。世謂遷流。間謂墮
在其中。以差別變異破壞。是世間法。今皆反此。故
云離也。非修慧者。修即是定。非定境也。夫苦空無
常不淨等。皆是定所緣故。正智相應者。即如之智
證即智之如。除此之外。莫能及焉。故下文云。以離
念境界。唯證相應故。從上來下。乃是通斷前後二
文。仍辨下段之意。以對非三慧境也。
【疏】平等等者。謂雖遍通染淨。而性恒無二。所以得
無二者。以在緣時。始終不改變故。所以在有為中
得不變異者。以不同有為可破壞故。此則在染不
破。治道不壞。
【記】次。離異相以顯如。徧通者。在染時與在淨時同。
謂凡夫真性。的同諸佛真性。如淨室空與穢室空
等。此約同時橫說也。在緣者。謂在染淨緣中。過去
如現在。現在如未來。猶昨日空與今日空等。染淨
雖自改變。真如於此無遷異也。又染緣即以生相
為始。業繫苦相為終。淨緣即以覺滅相為始。覺生
相為終。真如於中。竟無改變。此約異時豎說。不同
有為者。是無作法故。體若虗空。欲何破壞。在染不
破等者。隨流則妄染起而真體無損。反流則妄染
壞而真體如舊。故圓覺疏序云。處生死流。驪珠獨
耀於滄海。踞涅槃岸。桂輪孤朗於碧天。
【疏】是心者。結歸法體。故名者。依義立名。
【記】後。結。體。立。名。法體者。一心即是法體。故前文云。
所言法者。謂眾生心。諸法既無。故唯心在。如萬像
本空。唯是一鏡。圓覺云。諸幻盡滅。覺心不動。依義
立名者。於一心上。依離偽妄變異之義。以立真如
之名。
△二會執釋名（二）。先釋。次結。先釋（三）。一正會謂
執。二結名釋疑。三約相釋遣。一正會謂執。
以一切言說。假名無實。但隨妄念。不可得故。言真如
者。亦無有相。
【疏】以一下。明言教非實。不可如言取也。但隨下。釋
成無實所以。
【記】先。正遣名也。於中二。先。消文。言教非實等者。以
權設故。因緣有故。意令假其有言。以契無言。無言
之理。可以證悟。有言之教。不可取著。取之即成認
指亡月也。十地論說。隨聲取義。有五過失。一。不正
信。聽既逐聲。不會深意。二。退勇猛。由不正信。則無
勝解。不能決定。三。誑他。由不會故。或以深為淺。以
淺為深。四。謗佛。執權為實。或執事迷理。便謂如來。
言成虗妄。五。輕法。以謬解成性。聞深不重。釋無實
者。以一切境界。皆從妄念所生。念尚無體。況所生
法而是實耶。故前文云。一切境界。唯依妄念而有
差別。若離心念。則無一切境界之相。由是一切言
說。皆是假名。無有實體。性不可得也。
【疏】恐諸凡愚聞上真如名。則謂論主自語相違。上
文既云離名字相。何故復立此真如名。故今釋遣。
假名非實。不相違也。
【記】次。會執。恐諸下。敘外疑。可見。故今下。以論釋。不
相違者。假名與離名。雖言異而義同也。然此會執
<pb n="522"/>
之文。合在消文之前。方得文便。以此四句。盡是釋
前。故名真如四字疑故。
【疏】真如無相者。良以名依相立。但是遍計所緣。故
楞伽云。相名常相隨。而生諸妄想。故名相雙遣。
【記】次。兼遣相也。良以等者。凡是有名。皆依相立。真
如無相。所立即空。以遍計所緣。不入真實故。故楞
伽下。引證名相俱徧計也。相從想生。名依相立。不
離相故。故曰相隨。緣此相名。又生妄想。即遍計心
也。
【記】此段論文。亦可先釋所以。從以一切下四句。文
通兩勢。一則釋前所離相中所以。問曰。何以真如
體上離前言說等相耶。故論釋云。以一切言說。假
名無實故也。此二句。釋前離言說名字二相所以。
謂心性真實。不與虗妄相應。言說名字。但是虗妄
假有。無其實體。不與真合。是故離也。但隨下二句。
釋前離心緣相所以。以心緣之相。但是隨彼妄念
而生。念無自性。緣相何有。故云但隨妄念不可得
故。真體無念。念則違真。是故離也。二則釋前假名
無實所以。此如疏解。譯者務簡。兩意一釋。此文之
巧略也。從言真如者下。次方是釋疑難。疑曰。前云
離言說等相。以顯真如無相。今復結云故名真如。
豈非滯於言說等相耶。故此牒而標云。言真如者。
亦無有相。疑者復云。顯言真如。正是名相。何謂無
相。故論釋云。謂言說之極。因言遣言。意云。非謂立
此真如一名。便滯於相。以寄此假立之極名。以遣
於言相也。此一釋。疏外別意。不唯無違。亦足以發。
姑記之於文末。然亦以疏義為正。覧者詳焉。
△二結名釋疑。
謂言說之極。因言遣言。
【疏】言說極者。立名分齊也。疑云。既絕名相。但假立
客名者。何故不立餘名而唯云真如耶。釋云。真如
者。是言說之極。謂此名之後。更無有名。則諸名之
中。最後邊際。故攝論中十種名內。真如是第十究
竟名。故云極也。
【記】敘疑答釋。文並可知。諸名邊際者。如極微。是色
邊際等。今真如。是名之邊際。故此名後。更無名也。
十種名者。一。法名。謂蘊處界三科。二。人名。謂信等
五十二位。三。教名。謂修多羅等十二分。四。義名。謂
蘊處界等所顯義理。五。性名。謂無義文字。無所詮
表。不生義解。六。略名。謂眾生等。七。廣名。謂眾生等。
各有差別義名。八。不淨名。謂凡夫等。九。淨名。謂生
滅即真。十。究竟名。謂真如也。故偈云。人法及教義。
性略及廣名。不淨淨究竟。十名差別境。
【疏】因遣言者。立名之意也。立此極名。為遣於名。如
以聲止聲也。若無此名。無以遣名。若存此名。亦不
成遣名。
【記】立此等者。先敘疑云。既真如是究竟名相。何前
說云假名無有相耶。故此釋云。立此極名者。為遣
於名耳。遣於名者。遣於諸名也。若不立此極名。不
能遣於諸名。例如扣犍息喧。若無此聲。不能止於
諸聲也。若存等者。若存此真如究竟名。亦同不遣
名。以不成究竟遣故。雖是極名。體畢竟假。存而不
亡。豈稱法體。須知雖立真如之名。名即無名。無名
之名。故曰假名。即是離名也。故淨名云。文字性離。
即是解脫。是知雖因名而生解。必亡名而後證耳。
△三約相釋遣。
此真如體。無有可遣。以一切法。悉皆真故。亦無可立。
以一切法。皆同如故。
【疏】體無可遣者。通二釋。一云外人見前文雙遣真
如名相。則謂真如本體。亦是可遣之法。即生斷見。
故此釋云。但遣虗妄名相。不遣真如實法。以是妙
智觀境故。二云。非以真體遣生滅法也。以一下。何
以不遣。以一切法。悉皆真故。釋上不遣也。以法悉
<pb n="523"/>
真。無法可遣。又以生滅門染淨等法。即無自性。不
異真如。故不待遣。
【記】通二釋者。標起義相中通真如生滅二釋也。一
云下。克就真如自體釋。可知。妙智等者。既無名相。
則非心識所緣。但唯微妙真智觀行所及。葢遍計
所緣。是假。假故可遣。妙智所證。是實。實故不可遣。
圓覺云。諸幻滅盡。覺心不動。前則能所皆妄。此則
能所皆真也。二云下。會顯生滅無相釋。先外難云。
真如本體。固不可遣。或以真體遣生滅法。故此又
釋云。亦非以真如體。遣於生滅法也。何以下。望上
標義。則此徵釋所以中。亦通二釋也。何以句。疏先
徵起。以一二句。取論文釋。以法下。釋有二意。初。約
唯真無法解。即依真如門釋。以諸法性。一一悉真。
但有真如。更無餘法。性中有何法之可遣。又以下。
二。約有法無性解。即依生滅門釋。雖有染淨。自性
本空。何用更遣。前如鏡體無像。後如影像即空也。
【疏】亦無下。外人既聞真理不遣。則謂有法可立。當
情執取。故釋云。亦無可立。以離妄情故。又生滅等
法即真。不待立也。以一下。何以不空。以一切法。皆
同如故。真故不可遣。如故不可立。又生滅等法。本
來同如。故此真如。未曾不顯。更何所立也。
【記】外下。標義相。釋所以中。皆例上通二釋也。有法
執取。即屬常見。故釋下。約真如門釋。離妄情者。謂
此真如體。名相俱絕也。情則有。理則無。若使可立。
焉能離妄。故下文云。以離念境界。唯證相應故。又
生滅下。約生滅門釋。先外難云。真體固不可立。而
生滅或可立。故又釋云。生滅無性。無性故即真。真
本自立。故云不待。又真如本立。更不須待立生滅
法以為真也。其猶於波。本自是水。何須待立以為
水耶。何以句。躡前徵起下文。以一二句。取論文釋
上不立也。真故下。約真如門釋。夫真者非偽非妄。
如者不變不易。今若可遣。即成偽妄。以前不遣。今
方遣故。可立。即成變改。以先不立。今方立故又有
遣則有立。無立則無遣。故兼前真不可遣釋也。又
生下。約生滅門釋。真如從本以來。舉體成生滅。生
滅無性。常即真如。如是性相。曾不捨離。是以生滅
顯時。即如體顯也。斯則真如本自顯然。何須更立。
未曾。未甞也。
△次結。
當知一切法。不可說不可念故。名為真如。
【疏】結離言絕慮也。
【記】離言者。不可說故。絕慮者。不可念故。以前文云。
離名字相。離心緣相。故此結也。一切法名真如者。
然一切眾生。從無始來。執相迷性。不能即妄會真。
雖終日行而不自覺。故今示真而約生滅也。學大
乘者。應須終日不食。終夜不寐。以思此事。何曾是
無聖凡依正空色等時。何處真體不常顯現。何有
一法不是性為。何有一法體不空寂。又空法何甞
得離真性。苟或不同此說。則不墮斷常。無有是處。
是故論中。每節顯真。皆言一切法也。
△二問答斷疑（二）。一疑真絕修問。二舉真勸修答。
一疑真絕修問。
問曰。若如是義者。諸眾生等。云何隨順而能得入。
【疏】隨順。問方便觀。得入。問正觀也。
【記】如是義者。指上不可說不可念之義。眾生等者。
既發言違理。動念乖真。諸眾生等。念念相續。未曾
離念。欲得不乖。如何隨順。欲得契證。如何造入。
△二舉真勸修答。
答曰。若知一切法。雖說。無有能說可說。雖念。亦無能
念可念。是名隨順。若離於念。名為得入。
【疏】若知下。答方便觀也。說念皆無能所者。明念即
無念。非滅於念。非滅念故。故名雖念。離於斷見也。
即無念故。皆無能所。離於常見也。於一念間。離此
<pb n="524"/>
二見。無此二故。故能稱適中道。隨順法性。又亦可
雖在於念等。即觀此念等。常無能所。雖未能離念。
而順於無念。故名隨順也。
【記】雖說雖念。是正說正念。即無分別智也。可說可
念。即所說所念。能所。妄分別也。下云。一切眾生。以
有妄心。念念分別。皆不相應。無有者。圓覺云。居一
切時。不起妄念。住妄想境。不加了知。不起不加。即
無有能所分別。此又為方便觀中之方便也。疏云
念即無念等者。謂知念諸法時。本無能念所念。非
謂滅此令無。以念體本絕。即無念也。故圓覺云。於
諸妄心。亦不息滅非滅下。雙釋即念無念以離二
邊。若滅念令絕。即墮斷見。若不知念即空。即墮常
見也。今既不滅。復知即無。故免斯過。此則即言忘
言。非都不語。即念無念。非都不思。故經云。無離文
字而說解脫。文字性離。即是解脫。下文云。眾生迷
故。謂心為念。心實不動。若能觀察知心無念。即得
隨順入真如門。於一下。結益。只於一念無念。已離
二過。二過既無。乃順中道法性。即不乖真如也。又
亦可者。前則直就法體（性也）。說念即無念。此即起念
之時。用觀觀察（修也）。能念所念。已起未起。了不可得。
說亦如是。故云等也。未離念者。如是觀時。麤念不
起。細念猶存。故云未離。如但得火滅。火杖猶存。順
無念者。常觀無能所故。如是觀時。即是順無念也。
如下文云。若有眾生。能觀無念者。則為向佛智故。
【疏】若離下。答正觀也。如上久觀不已。即能離茲妄
念。契彼無念真理。故名正觀。云得入者。觀智契入
也。十地論云。智行處故。又亦可正知無能所之念
亦離。方入真如。
【記】如上等者。以前所說。但是入理之方便。故前疏
云答方便觀。即能等者。由前觀察純熟。便能離此
能所之念。契於無念真理。以真無能所想念。今既
離此。則能契真。正觀者。此觀正與真如相當。如匣
與葢也。又正者。聖也。位當登地已去。名為入理聖
人。前之方便。即當地前。契入即證義也。以離能所
念故。得證真如。名為契入。故唯識云。若時於所緣。
智都無所得。爾時住唯識。離二取相故。然上所說。
且約一分得無漏正智。名離念得入。若約究竟離
者。唯妙覺一人而已。智行處者。真如是正智所遊
履處。明非倒惑所行之處。故華嚴云。甚深真法性。
妙智隨順入。又亦可者。前解約所觀念無。今解約
能觀亦無也。觀念之心。此心名為知無能所之念。
苟存斯念。然亦不入。擬心即差故。故圓覺云。離遠
離幻。亦復遠離。得無所離。即除諸幻。荷澤云。妄起
即覺。妄滅覺滅。覺妄俱滅。即是真如。然則如體離
念。動即乖真。苟能知念無念。觀察不息。如是隨順。
還有入期。冀諸行人。勤修妙智。又準前方便。亦可
前解約修。此解約性。正知離者。智都無所得也。本
無能所之念亦離者。所緣境俱寂也。離二取相。純
一中道。真如本性。不入何待。然據前之問答。雙明
說念。後答正觀中。不論於說者。以細況麤故。心念
微細。尚須遠離。言語麤淺。豈得存焉。
△二依言辨德以明生信境。
【疏】釋上立義分中真如相也。
【記】真如相者。前云。是心真如相。自此之前。已釋真
如兩字。從此向後。方釋相之一字也。科云生信境
者。以有空不空二種義相。既容言說。故得聞者。生
於信心。所以說者。亦意令生信也。故論文云。依言
說分別。有二種義等。亦如楞伽云。言說別施行。分
別應初業。
△於中三。一舉數總標。二開章略辨。三依章廣釋。
一舉數總標。
復次真如者。依言說分別。有二種義。
【疏】顯此二義者。若離於言。即惟一味。今既依言。故
<pb n="525"/>
說有二。即顯不可隨言執取也。但為生物信解。故
說此文。故十地論云。何故不但說無言。示現依言
求解故。
【記】論云復次真如者。問。此既說真如之相。何不牒
云相耶。答。以從無相中辨相。相即無相。不異離言
之法故。又相。即義也。今於真體之中。開說二義。故
云有二種義。義。即相也。疏云一味者。前云一心一
法界故。然且約理。離諸相故。強名為一。而此一相。
即不可得。法句經云。森羅及萬像。一法之所印。一
亦不為一。為欲破諸數。淺智之所聞。見一謂為一。
幸諸深智者。忘懷而體之。有二者。既容言說分別。
故有一二之相也。不可隨言者。前雖顯體離言。不
可執為無說。以有二義故。今雖分別二義。不可取
為有相。以相即無相。不異離言故。故不得隨言而
執取也。但為下。必若無言。憑何信解。故說二義。故
十地下。引文可知。
△二開章略辨。
云何為二。一者。如實空。以能究竟顯實故。二者。如實
不空。以有自體。具足無漏性功德故。
【疏】云何。徵起。如實空者。此以如實之中。空無妄染。
非謂如實自空。此則如實之空也。以妄空故。遂能
顯示真理。故云顯實不空有二義。一。有自體者。異
妄無體故。二。具性德者。異恒沙有流煩惱故。故佛
性論偈云。由客塵空故。與法界相離。無上法不空。
與法界相隨。
【記】無妄染者。以如實體中。本不與九相六染相應。
故名為空。不是真體是空也。如實之空者。如實是
真性。空是無妄染。如實之空。依主釋耳。如言瓶空。
葢為瓶中無物。非謂瓶體是空。涅槃經中。具有此
喻。究竟者。至極義。意明立空之言至極。只為顯於
真實也。遂能等者。以妄空為能顯。真實為所顯。不
因彼妄空。焉知此真實。異妄無者。妄攬真有。真元
自有。故云異也。有流者。有。謂三有二十五有。流。即
四流九流。以彼諸有煩惱。能漂溺羣物。故總名流。
即根隨等。共有二十六使。此論即三細四麤。如是
煩惱。多不可計。故曰恒沙。若準此論所說。即過恒
河沙數。理實無量。豈止河沙。若有定數。恐非了義。
所言異者。彼曰煩惱。此名功德。彼染此淨。彼空此
有故。相離者。妄體本空。無可相隨。故下文云。一切
煩惱染法。皆是妄有。性自本無。未曾與如來藏相
應故。無上法者。即大智慧光明義等。是佛所證之
法。故云無上。此皆即性之德。德皆是性。不相捨離。
故曰相隨。
△三依章廣釋（二）。初空。二不空。初空（三）。初略明。
二廣釋。三總結。初略明。
所言空者。從本以來。一切染法不相應故。謂離一切
法差別之相。以無虗妄心念故。
【疏】從本下。總舉能所分別。皆不相應。謂離下。所取
相也。以無下。能取見也。又以妄境從妄念生。故釋
顯空無也。良以倒心妄境。情有理無。真如之德。理
有情無。故不相應也。
【記】能所分別者。即心境也。染法雖多。統唯此攝。故
論云一切。而疏云能所也。謂離等者。上總明。此即
心境別明也。所取相者。即境界相。於中有色香味
觸不同。故云差別。能取見者。即智相相續等。於中
分見聞覺知不同。總名能取。即下分離識也。此即
約雙遣心境釋。又以下。約唯遣境界釋。前二句但
說境無。此則出境無所以。謂凡是境界。皆從心念
所生。心念既無。境從何有。故前文云。一切境界。唯
依妄念而有差別。若離於念。則無一切境界。據此。
是本識中能見相也。以與智相。生境取境功能別
故。良以下。通釋文意。情有理無者。妄情中有。真理
中無。猶如空華。翳病故見。理有情無。反前可知。不
<pb n="526"/>
相應者。結前妄法。理中既無。說何相應。斯則却與
情為相應。以從妄念生故。離念則無一切法故。
△二廣釋。
當知真如自性。非有相。非無相。非非有相非非無相。
非有無俱相。非一相。非異相。非非一相非非異相。非
一異俱相。
【疏】非有。明真離妄有也。惑者云。既其非有。即應是
無。故釋云非無也。惑者聞上非有非無。則謂雙非
是真如法。釋云。我非汝謂有。說非有。非謂法體是
非有。非汝謂無。說非無。非謂法體是非無。故又非
却雙非也。惑者云。我上立有立無。汝立雙非。雙非
若存。即有無隨喪。今雙非既非。我有無還立。釋云。
我非汝雙非。故說非非。非許雙是。如何復執俱相。
【記】初。釋有無四句也。離妄有者。謂人執有。故言非
有。若無所執。約何言非。妄有之言。攝一切相。惑者
下。為不了非有之言。是遣情執之有。却認法體是
無。今此釋云。上所以非者。非汝執有也。決不道此
法。便是於無矣。故云非無。雙非是真如者。將謂真
如。是非有是非無之法。故論破云非非有相非非
無相。二句皆上非字。是能治之藥。下非等三字。是
所治之病。釋云下。謂我最初非汝立之謂有。故說
非有。非謂真如是非有也。次又非汝立之謂無。故
說非無。非謂真如是非無也。非有非無二俱非矣。
故又非去其雙非也。細詳之可解。此中前後四箇
謂字。前二箇中。上是計謂之謂。下是言謂之謂。後
二例之。惑者下。意謂我初立有次立無。汝則立雙
非。雙非相若存。即有無隨喪。我第三立雙非。汝又
非却雙非。雙非今既非。我還立有無。還立者。謂執
第一有句。第二無句。同時並立為真如也。釋云下。
意謂我若單言非有非無（指論第三句。應云。非有相非無相）。則從
汝雙執有無俱相。我今非汝以雙非（亦指論第三句。如云。非非
有相非非無相）。則非有相非無相。一時皆非却矣。雙非既
非却。雙是亦非許。何以迷倒。還復雙執有無俱相
耶。故今論破云非有無俱相。俱相者。即有無同時
也。今亦皆非却之。
【疏】一異。準前四句。可知。然執取雖多。總攝不過此
二四句。故廣百論云。復次為顯世間所執諸法皆
非真實。及顯外道所執不同。故偈曰。有非有俱非。
一非一雙泯。隨次而配屬。智者達非真。彼論次第
廣破四宗外道。今此約展轉計執。不同彼論後段
破外道說。
【記】二。釋一異四句也。準前者。但前約有無。此約一
異。二執不同。餘皆無別。但如前疏配釋。可知。然執
下。結總攝別。謂眾生執取。無量無邊。根本從此二
四句起。所以百非。只約此說。義見前文。故廣下。引
例。皆非真實者。是妄計著。不稱實理。同此有無一
異二四句也。所執不同者。四人各執一句。有。即有
句。是此初句所遣也。非有。即無句。是此次句所遣
也。俱。即亦有亦無句。是此第四句所遣。非。即非有
非無句。是此第三句所遣。一非一等。例此配之。隨
次配者。如上配為四句。然但就彼所配。非與此論
相配。皆是妄執。故云非真。四宗外道者。一。數論外
道。執有等性與諸法一。即當有句。故彼破云。此執
非真。所以者何。若青等色與色性一。應如色性。其
體皆同。五樂等聲與聲性一。應如聲性。其體皆同。
眼等諸根與根性一。應如根性。其體皆同。應一一
根。取一切境。應一一境。對一切根。又一切法與有
性一。應如有性。其體皆同。二。勝論外道。說有等性
與法非一。當非有句。此亦非真。所以者何。若青等
色與色性異。應如聲等。非眼所行（緣也）。聲等亦爾。又
一切法異有性者。應如兔角。其體本無。乃至廣破。
三。無慚外道。執有等性與彼諸法亦一亦異。當於
亦有亦非有句。此亦非真。所以者何。若有性等與
<pb n="527"/>
色等一。同數論過。與色等異。同勝論矣。一異二種。
性相相違。而言體同。理不成立。一應非一。以即異。
故如異。異應非異。以即一。故如一。乃至廣破。四。邪
命外道。執有等性與彼諸法非一非異。當非有非
非有句。此亦非真。所以者何。汝此所說非一非異
者。為但是遮。為偏有表。若偏有表。應不雙非。若但
是遮。應無所執。有遮有表。理互相違。無遮無表。言
成戲論。乃至廣破。如是世間。起四種謗。謂有。非有。
雙許。雙非。如次是增益。損減。相違。戲論。是故世間
所執非實。今此下。揀異。後段者。今但取彼論前段
顯所執非真已上文。不取彼論後段及顯外道已
下文也。中有二揀。一者。此是一人展轉。彼乃四宗
各殊。二者。此則為顯真如自性。彼則一向治外邪
執。故不同也。
△三總結。
乃至總說。依一切眾生。以有妄心。念念分別。皆不相
應。故說為空。若離妄心。實無可空故。
【疏】有妄者。妄計塵沙。難可徧歷。故今總攝辨不相
應。此順結也。離妄者。反結也。以對染無。說真為空。
非無如體以為空也。亦可此文是釋疑。疑者聞上
真空。則撥無真體。及恒沙功德。故為此釋。是則聞
空。不異不空也。
【記】妄計塵沙者。顯妄執多也。既從念生。豈順無念
真理。故不相應。然此文中。但約心結而不約境者。
以一切境界。皆從心生。但說無心。則知無境。故略
不言。以對下。謂如實之體。約無妄故。說名為空。非
謂真體是無。名為空也。亦可下。通指此總結文。皆
是釋疑。為恐聞前真如自性非有相等。便謂全無
自體及功德法。成斷滅見。故今釋云乃至等也。聞
空。謂真無妄相。不空。謂自性功德。清淨本然。
△二不空（二）。初正釋。二釋疑。初正釋。
所言不空者。已顯法體。空無妄故。即是真心。常恒不
變。淨法滿足。則名不空。
【疏】法體無妄。牒前顯後也。真心。舉體。常。常德。恒。樂
德。不變。我德。以離變易苦。非業所繫。自在故也。淨
法。淨德。不空。結也。
【記】牒顯者。牒前體空無妄。顯下不空之法也。舉體
者。體是所依。下常等諸義。皆依此說故。常者。三際
四相不能遷故。樂者。三苦八苦不能害故。配恒為
樂德者。以無生老病死。故名恒。此生老等。正是苦
法。故今配此前約惑業。故配四相。今約果報。故配
老等。我者。是自在義。為對所繫不自在故。以離業
行繫縛。故云不變。不變。是離行也。行即是業。既非
業繫。則得自在。故云我也。淨者。染而不染故。滿足
之言。都結也。謂除此四德之外。所有過恒河沙數
功德。悉在其中。即如下所說大智慧光明遍照法
界等。是也。然法之一字。亦通上淨下滿足言。思之。
亦可常恒不變句。豎顯真體三際無窮。斯則釋前
以有自體也。淨法滿足句。橫顯淨德十方無盡。斯
則顯前具足無漏等也。自體既常不變。復具無漏
功德。法體若然。豈是空耶。故結不空。
△二釋疑。
亦無有相可取。以離念境界。惟證相應故。
【疏】惑者聞淨法不空。則謂同於情執之有。故此釋
云。無相可取也。是則不空。不異於空。以離下。釋無
相所以也。若妄念所緣。是則有相。既唯真智之境。
明知無妄執之相也。
【記】情執有者。謂遍計所執色等諸法。是妄情中有
故。是則等者。真實法體自性功德。雖無欠少。然無
一相可得。故不異空。釋無相等者。夫有相者。是妄
念所緣。今既唯以證智相應。故知無相。故唯識偈
云。若時於所緣。智都無所得。爾時住唯識。離二取
相故。
<pb n="528"/>
△二生滅門（二）。初釋生滅心法。二辨所示之義
初釋生滅心法。
【記】釋生滅者。以立義分中云。是心生滅因緣相。能
示摩訶衍自體相用故。今此正解生滅因緣相也。
△於中二。初染淨生滅。二染淨相資。初染淨生
滅。
【記】染法淨法。各有生滅。染以順流為生。反流為滅。
淨以反流為生。順流為滅。又染法生時。是淨法滅
時。淨法生時。是染法滅時。又染法生是發生。滅是
盡滅。淨法生是顯生。滅是隱滅。雖通云生滅。而義
有此異也。
△中又二。先就體總標。二依義別解。先就體總
標（三）。一標體。二辨相。三立名。一標體。
心生滅者。依如來藏故。有生滅心。
【疏】心生滅者。牒章。依如來藏有生滅者。標體也。謂
不生滅心。因無明風。動作生滅。故說生滅心。依不
生滅心。然此二心。竟無二體。但約二義以說相依。
如不動之水。為風所吹而作動水。動靜雖殊而水
體是一。亦得說言依靜水故。有其動水。當知此中
理趣亦爾。宜可思之。謂自性清淨心。名如來藏。因
無明風動作生滅。故云依如來藏有生滅心也。楞
伽勝鬘。俱同此說。此顯真心隨動。故作生滅。非謂
舉所依。取能依。以此門中。有二義故。能示三大。是
故通攝所依。亦入此門。
【記】論云如來藏者。具三種義。謂隱覆。含攝。出生義。
隱覆之中。復有二義。一者。藏如來故。名如來藏。即
煩惱為能藏。如來為所藏。藏於如來。如來之藏。依
主釋也。如櫃中有金。名為金櫃。櫃不是金故。理趣
般若云。一切眾生。皆如來藏。勝鬘及如來藏經。具
有此說。二者。如來自隱不現。名如來藏。法身無相。
不可以智知。識識。況眼見耶。斯則如來即藏。持業
釋也。如佛性論說。含攝之中。復有三義。一。體含用。
謂法身中。有身土相用等。二。聖含凡。謂一切眾生。
皆在如來智內。亦如佛性論說。三。因含果。謂因位
已攝果位功德。此則以因為藏。藏果佛故。前二持
業釋。後一依主釋。出生者。謂十地證真名藏。能成
佛果名如來。亦持業釋。今論於六義中。除於四六。
餘者皆通。
【記】疏中二。先。正釋。標體者。說有通別。別則唯取所
依。即如來藏是體。通則兼取能依。即如來藏與生
滅心俱為體。以生滅法。皆依此故。今通兩說。然此
下。顯生滅與不生滅。義說能依所依。實無二體也。
但有相依之義理。而無相依之法體。如不動下。喻
顯。當知下。法合。言思之者。意令細合。使法如喻。皆
無二體也。謂自性二句。合如不動水喻。因無明二
句。合如為風吹作動水。生滅與不生滅雖別而心
體無二。合動靜殊水體一喻。此一句疏所闕者。故
云二句。合說依靜水有動水喻。楞伽下。引證。經云。
如來藏者。輪轉苦樂因也。愚癡凡夫所不能覺。勝
鬘云。依如來藏故有生滅。依如來藏故證涅槃。世
尊。若無如來藏者。不能厭生死苦。求涅槃樂。此顯
下。二。揀濫。如說依水有波。意顯所依之水。全起成
能依之波。斯則舉一法以豎論。非約兩法橫說也。
所依能依者。兩法各體也。不同依母有子。亦非全
母成子。能所別故。故云非謂。以此下。出所以。二義。
依覺有不覺也。三大。依體有相用也。覺體。是所依。
不覺與相用。皆能依。義說相依。竟無一法。何者。以
是所依之真。起成能依之妄。故得有覺不覺二義。
以有二義故。遂以不覺妄法。顯示覺義中之三大。
如水起成波已。而動濕兩全。以有動濕故。遂能以
動顯於濕也。若言依母有子。其母不在子中。以其
不在中故。不能以子顯母。是故下。結成上義。所依。
即如來藏也。
<pb n="529"/>
△二辨相。
所謂不生不滅。與生滅和合。
【疏】不生滅與生滅合者。是上如來藏自性清淨心。
動作生滅。不相離故。故云和合。非謂別有生滅。來
與真如合。謂生滅之心。心之生滅。無二相故。
【記】釋此和合義中。有三。先。略解。非謂等者。意云。真
如家所起生滅。還與生滅家真如和合。非謂別有
一段生滅。自外而來。與真如合。生滅之心者。全妄
之真也。心之生滅者。全真之妄也。此明本末更互
相攝。非是結成六釋中依士依主義也。無二相者。
心即是體。生滅是相。反覆皆一。故無有二也。
【疏】心之不生滅。因無明成。生滅之心。從本覺起。而
無二體。不相捨離。故下文云。如大海水。因風波動。
水相風相。不相捨離。乃至廣說。此中水之動。是風
相。動之濕。是水相。以水舉體動故。水不離於風相。
無動而非濕故。動不離於水相。心亦如是。不生滅
心舉體動故。心不離於生滅之相。生滅之相莫非
神解故。生滅不離於心相。如是不離。名為和合。
【記】心之下。二。廣釋二。初。正釋。心之不生滅。即真如
門。無明成者。若無無明生滅。亦無心不生滅名相。
故知真因妄而成者也。生滅之心。即生滅門。本覺
起者。窮妄源也。然是本覺起成生滅。非謂別有生
滅從覺而起。如水起波。義例無別。本覺。即如來藏
也。無二體者。前云無二相。此云無二體。意明只有
一相一體。以心是生滅體。生滅是心相。覺成不覺。
不覺與覺。不相捨離。故下文下。二。引證三。先。引文。
即隨染本覺中文。此中下。二。釋意。可知。心亦下。三。
法合。神解者。謂本覺不昧。鑒照靈通也。
【疏】此是不生滅心與生滅合。以是隨緣門故。非是
生滅與不生滅合。以此非是向本真如門故。
【記】此下。三。揀濫。不生滅與生滅合者。謂真隨妄轉。
流轉門也。即背覺合塵義。非是等者。謂息妄歸真。
還滅門也。即滅塵合覺義。然此二中。隨合。則體隱
相現。反合。則相泯體彰。故前門云。一切法悉皆真
故。皆同如故。此反合也。此門即云。依如來藏故。有
生滅心。又云。依覺故迷等。此隨合也。是知前義即
生滅門。後義即真如門。
非一非異。
【疏】非一異者。真如全體動故。心與生滅非異。而恒
不變真性故。與生滅不一。
【記】釋非一異句中。亦三。初。約法略明。真如者。即前
不生滅也。非少分動。故云全體。既全體動成生滅
法。何異之有。雖成生滅而性不變。從本便爾。非適
今也。故云而恒。生滅是變。與不變義別。故云非一。
【疏】依楞伽經。以七識染法為生滅。以如來藏淨法
為不生滅。此二和合為阿棃耶識。以和合故。非一
非異。
【記】依楞下。二。按經出體。七識。是見。聞。齅。嘗。覺。知末
那識也。餘文可知。
【疏】非異門者。有三種。一。以本從末明不異。經云。如
來藏是善不善因。能徧興造一切趣生。乃至下云。
若生若滅等。又經云。佛性隨流成別味等。二。攝末
歸本明不異。經云。眾生即如也。又涅槃云。十二因
緣。即佛性故。又十地論云。三界唯一心者。第一義
諦也。又此論下文云。四相本來平等。同一覺故。又
前即末之本。本無別本故。唯有生滅。更無別法可
相異也。後即本之末。末無別末故。唯有不生滅。亦
無別法可相異也。三。本末平等明不異。經云。甚深
如來藏。而與七識俱。又經云。阿棃耶識。名如來藏。
而與無明七識共俱。如大海波。常不斷絕。又論云。
唯真不生。單妄不成。真妄和合。方有所為。此則本
末際限不分。故云不異也。
【記】非下。三。據義廣釋三。初。離釋二義二。初。釋非異。
<pb n="530"/>
先。標也。一下。二。釋也。於中開三。然三段中。皆以真
如為本。生滅為末。初則以不生滅望生滅說。次則
以生滅望不生滅說。後即兩門同時同處說。其不
異義。但在能。成。即。唯。同。俱。六字之中。隨文詳會。問。
論云非一非異。疏合順論以明。何故先釋非異。後
解非一耶。答。論順依真起妄義便。故先舉非一。後
言非異。文云。依如來藏。有生滅心。不生滅。與生滅
合。此非一義也。然此生滅。既依心體。不相離性。故
後方可言非異也。疏文約法廣釋。令人生解。要先
知體無二。由無二故。方成不一。此則順法備明。令
悟本無真妄之異。悟此法已。任辯義異。則不迷本
也。故下疏云。此中非直不乖不異以明不一。亦乃
由不異故。成於不一也。今初。以本從末釋。經云。即
楞伽也。殺等十惡為不善。不殺等十為善。趣生。六
趣四生。其中兼有善與不善。生滅者。是捨陰取陰
之義。斯則如來藏是真如。善不善等為生滅。既言
如來藏為因能造。即不異也。又經。涅槃也。文云。譬
如雪山。有一味藥。名曰樂味。其味極甜。在深藂下。
人無見者。有人聞香。知其地中。當有是藥。過去往
世有轉輪王。於雪山中。為此藥故。在在處處。造作
木筩以接是藥。是藥熟時。從地流出。集木筩中。其
味正真。其王歿後。是藥或醋或鹹。甜苦辛酸。六味
成別。如是一味。隨其流處。有種種味。喻如佛性。以
煩惱故。出種種味。所謂六道等。此則佛性是真如。
六道為生滅。既言佛性隨成。即是無異之義。二。攝
末下二。初。正釋今義。眾生即如者。淨名經也。如前
引。然眾生是生滅。如是真如。既言其即。當知不異。
涅槃者。文云。我於諸經說。若人見十二因緣者。即
是見法。見法者。即是見佛。見佛者。即見佛性。何以
故。一切諸佛。以此為性。善男子。觀十二因緣。有四
種智。得四菩提。乃至云。以是義故。十二因緣。名為
佛性。斯則佛性是真如。十二因緣為生滅。既說十
二因緣為佛性。豈曰異乎。十地論等者。此釋華嚴
經意。經云。菩薩復作是念。三界所有。唯是一心。如
來於此。分別演說。十二有支。皆於一心。如是而立。
今疏所引。是彼論牒經也。第一義者。是論釋也。心
是中道實相。故云第一義諦。斯乃三界是生滅。一
心是真如。唯之一字。顯不異也。又此下。即始覺中
文。四相是生滅。一覺即真如。既云等同。欲何為異。
此非異義。深隱難解。故廣引經論證之。又前下。二。
對前重辨。即末之本者。重釋前科從末義也。此則
以末收本。無本而非末。如以波攝水。無水而非波。
更有何水。與波為異。即本之末者。重辨此科歸本
義也。此則以本收末。無末而非本。如以水攝波。無
波而非水。更有何波。與水為異。前則唯末。後則唯
本。既無二相。故云非異。三。本末下。經。即楞伽。文云。
如來藏藏識。本性清淨。為客塵所染而為不淨。我
為勝鬘夫人。及餘深妙淨智菩薩。說如來藏。名為
識藏。與七識俱起。令諸聲聞。見法無我。我為勝鬘。
說佛境界。非外道境界。此言如來藏即是真如。真
如是本。七識是生滅。生滅是末。既云其俱。即平等
義。又經。亦彼經也。與前文小異而意大同。又論。十
地論也。唯真不生者。果佛無生故。單妄不成者。無
有所依故。然唯真之法容有。單妄之法全無。今以
相對。且作斯說。此則下。結也。
【疏】不一義者。即以前攝末之本。唯不生滅故。與彼
攝本之末。唯生滅法。而不一也。依是義故。經云。如
來藏者。不在阿棃耶中。是故七識有生有滅。如來
藏者不生不滅。解云。此中唯生滅是七識。唯不生
滅是如來藏。二義既分。遂使棃耶無別自體。故云
不在中。此約不一義說。非謂不和合。何以故。此中
如來藏不生滅。即七識生滅之不生滅。故與自生
滅不一也。七識生滅。即如來藏不生滅之生滅。故
<pb n="531"/>
與自不生滅亦不一也。此中非直不乖不異以明
不一。亦乃由不異故。成於不一。何以故。若如來藏。
隨緣作生滅時。失自不生滅者。則不得有生滅。是
故由不生滅。得有生滅。是則不異。故不一也。又此
中真妄和合諸識緣起。以四句辨之。一。以如來藏。
唯不生滅。如水溼性。二。七識。唯生滅。如水波浪。三。
棃耶識。亦生滅亦不生滅。如海含動靜。四無明倒
執。非生滅非不生滅。如起浪猛風。非水非浪。此四
義中。隨舉一義。即融攝自體。緣起義理。無二相故。
此中且約溼性不失義邊。動靜不一。故說水不在
於浪中。豈可此浪。離水之外別有體耶。餘義準此
思之。問。既云動靜不一。則應云如來藏不在七識
中。何故乃云不在棃耶中。答。棃耶融動靜。動靜不
二是棃耶。今既動靜分。棃耶無別體。故云不在中
也。問。棃耶既通動靜。不應唯在生滅門。答。為起靜
以成動。無別有動體。是故靜性隨於動。亦在生滅
中。非直棃耶具動靜。在此生滅中。亦乃如來藏唯
不動。亦在此門中。何以故。以彼生滅無別體故。應
思準之。
【記】不下。二。釋非一。文四。初。躡前正釋四。初。正釋。攝
末之本。即生滅之真如。攝本之末。即真如之生滅。
既一生滅一不生滅。豈為一義。是則於心不異中。
明不一義。依是下。二。引證。文可知。解云。下。三。釋意。
不在中者。成敵兩立。無中可在也。不同二人同在
一室中。即如兩木成林。兩木既分。乃得說云。一木
不在林中。此約下。四。通妨。先問曰。義既不一。應不
和合。故此釋云。謂於二義之中。偏舉此一義說。非
謂壞。彼和合以成不一。即知正說此不一義時。彼
法元自和合。何以故者。徵意云。何以不壞和合。又
能不一耶。此中下。轉釋其所以也。如來藏等者。謂
不生滅。既是即生滅之不生滅。當知此不生滅。與
自七識生滅。未曾不和合。於和合中而論不一也。
七識等者。謂生滅。既是即不生滅之生滅。當知此
生滅。與自如來藏不生滅。未曾不和合。而於此中
以論不一也。所言自者。顯非別外。本不相離。不相
離者。即和合也。斯只於非異處說非一義。誰言破
此和合耶。此中下。二。反籍非異二。初標。可見。何以
下。二。釋。徵意云。不乖非異。其義已明。有何所以。能
成非一。若如等者。釋意云。若如來藏隨緣時。失自
不生滅體。即兼無生滅相。以無所依故。此文且顯
二法若異。有如此失。是則不成不異義也。彼義既
不成。兼此不一義亦不成。以二義既失。約於何法
以明不一耶。是故下。明不異義。今由不異故。生滅
起時。不失不生滅。由不失故。生滅得存。二義既存。
故得不一義成立。豈非由不異故。成得不一耶。又
亦由此非一義故。得成彼非異義。以真起成妄。故
得說有妄不異真。妄若不起。說何不異。前段所不
言者。以未說後義故。又此下。三。舉體相攝二。初。正
辯中。先。各出其體。真妄和合諸識緣起者。真。如來
藏。妄。無明。和合棃耶。諸識。七識。具此四義。成一緣
起也。餘如文可見。又此以無明為非生滅者。非麤
相之生滅故。非不生滅者。以有細相流注之生滅
故。例如非想非非想處耳。此四下。次。正明相收。且
舉如來藏者。必收諸法。以是在纏名故。又舉棃耶。
由無明動。真妄合故。若舉七識。亦由無明與藏。俱
在棃耶中故。若舉無明。無明無體。依覺有故。亦在
棃耶。故下文云。依棃耶有無明。又說無明滅時。和
合識破。由是舉一。即以蔽諸也。緣起等者。眾法和
合。方成一大緣起之相。此中下。二。釋疑。或問曰。若
然者。云何前引經言。如來藏不在棃耶中。故此釋
云。此中且約溼性不失義邊。故舉如來藏。即攝餘
三義。前約動靜不一。故說水不在於海風浪中。會
通之。豈可謂此海之風浪。離水之外別有體耶。是
<pb n="532"/>
則不在。義說如此。非事異也。但疏文舉喻。且約濕
性對浪而說。以喻藏性唯不生滅對七識唯生滅
一義論即離耳。對餘二義（指棃耶。無明）。理自準知（記釋中該
三義。與疏少別。詳之）。餘義準此思者。謂餘三句義相攝不相
攝疑難（二則七識浪。不攝海風水。三則棃耶識海。不攝風浪水。四則無明風。不攝海水浪。皆
難相攝）。並準此初句義相攝（藏性水。攝海風浪）不相攝（如來藏。不
在棃耶。七識。無明之中）釋通。思之自可知也。問既下。四。問答
通妨。先。通如來藏不在七識中妨。問中。既上疏云
動靜不一。故說水不在於浪中。以喻例法。則應說
云生滅不生滅非一。如來藏不在七識中。何故前
引經文。乃云如來藏不在棃耶中。縱謂動靜非異。
亦應說云。如來藏在七識中。不應云在棃耶中。答
中意云。真與妄合。方曰棃耶。其如棃耶。都無自體。
且約義說。則真妄二法。悉在其中。由是棃耶為總。
真妄為別。只合言在總中。不合言在別中。今既分
動靜。則使棃耶總義不成。無中可在。故云不在棃
耶中。疏中棃耶二句。出所以。兼通在棃耶中妨。今
既三句。正釋難。謂正釋不在棃耶中疑難。合則既
不應云在別中。分則自應云不在總中也。問棃下。
次。通棃耶識唯在生滅中妨。問意云。今棃耶既通
動靜。應亦在真如門。何故獨在生滅門耶。答中。先
且說唯在生滅門意。末後結令例知不在真如門
也。謂棃耶通動靜在生滅中者。是起靜以成動。靜
外別無動體。既不相離。故靜亦隨動。在此門中也。
非直等者。非但兼動靜在此中。縱唯靜亦在此。不
動尚在動門。何況動靜兼者。何以下。徵釋所以。離
如來藏外。別無生滅體故。應思準者。結令準此義
例。定知不在真如門也。以棃耶雖有靜義。然不在
真如門者。以此靜是隨動之靜。非同真如門是不
起之靜。靜體雖同。靜義且異。又棃耶既動靜相帶。
故不在真如門也。以彼門是唯靜故。疏略不說此
義。乃云思準。
【疏】又若一者。生滅識相滅盡之時。真心應滅。則墮
斷過。若是異者。依無明風熏動之時。靜心之體。應
不隨緣。則墮常過。離此二邊。故非一異。又若一。則
無和合。若異。亦無和合。非一非異。故得和合也。如
經云。譬如泥團微塵。非異非不異。金莊嚴具。亦復
如是。若泥團微塵異者。非彼所成。而實彼成。是故
非異。若不異者。泥團微塵。應無差別。如是轉識。藏
識。真相若異者。藏識非因。若不異者。轉識滅。藏識
亦應滅。而自真相實不滅。是故非自真相滅。但業
相滅。解云。此中真相。是如來藏。轉識。是七識。藏識。
是梨耶。
【記】又下。二。合釋二義二。初。遮一異。相無相宗學人
有失意者。於此二中。各負一過。離此等者。故前云。
依如來藏。有生滅心。後云。無明滅故。智性不壞。又
若下。二。顯和合三。初。正釋。無和合等者。一則無二。
異則各開故。例如中論偈云。染法染者一。一法云
何合。染法染者異。異法云何合。此則由非一異。成
和合義也如經云下。二。引證三。初。雙標二喻。即楞
伽文也。若泥下。二。單釋塵泥。非彼成者。非彼微塵
成泥團也。應無差者。塵未和水。應名泥團。既成泥
團。應曰微塵。如是下。三。總以法合。藏識非因者。非。
不。無也。因。真相也。既若成異。則藏識不因真相所
成。如前泥團。不因微塵。又如何云。依如來藏有生
滅心。藏識亦應滅者。以無和合義故。故下云。破和
合識相。今言滅者。但無一分生滅。是故非真相滅
者。下云。妄心則滅。法身顯現。又云。心相隨滅。非心
智滅。業相滅者。舉細攝麤也解云下。三。釋意。所引
文易。可知。
【疏】今此論主。總括彼楞伽上下文意。作此安立。故
云非一異也。
【記】今此下。三。總以結成。可知。
<pb n="533"/>
△三立名。
名為阿梨耶識。
【疏】此生滅不生滅。即之。義不一。辨之。心不異。目此
二義不二之心。名阿棃耶識。或云阿賴耶者。但梵
音楚夏耳。梁朝真諦三藏。就名翻為無沒識。今時
奘法師。就義翻為藏識。藏是攝藏義。無沒是不失
義。義一名異也。所攝名藏。謂諸眾生取為我故。所
以然者。良以真心不守自性。隨熏和合。似一似常。
故諸愚者。以似為實。執為我內。我見所攝。故名為
藏。由是義故。二種我見。永不起位。失賴耶名也。又
能藏自體於諸法中。又能藏諸法於自體內。論云。
能藏。所藏。我愛執藏。此之謂也。此依義立名也。
【記】此下。初。正釋名意。生滅等者。再牒前文之義以
說。故云即論之。義相不一。離辨之。心體不異也。目
此下。合彼二意（二義相不二體）以結此名。或下。二。廣辨名
相。二。初。對二師以辨名。楚夏者。謂如此方吳楚華
夏。言音訛轉。西域五天亦爾。故指彼同此。又云阿
陀那等。此但輕重而有異耳。無沒者。即正與梵文
敵對。藏識。即取名下義翻。藏是下。會二名也。由彼
我見所攝藏故。遂令無始相續不斷。故云攝藏不
失。是以義上之名雖少不同。名下之義實無異也。
如佛性為覺。為知。了了分明等。所攝下。二。約三藏
以釋義。於中有執藏。所藏。能藏之義。如次辨釋。謂
諸下。標。所以下。釋。似一者。業相初起。未分王數。及
與外境。實非一而似一也。似常者。生滅微細。似常
而非常也。楞嚴云。又汝精明湛不搖處名恒常者。
於身不出見聞覺知。若實精真。不容習妄。故云似
常。諸愚者。一切異生。無二空智者也。似為實者。即
法執智相。執之確然不改。即六七二識。是能執心
也。內我。即我執。於自身內而生執故。以執他身及
諸法。各有自性。亦名為我。故此揀云自內也。我見
下。結為藏義。攝。即執也。既為我見所執。故名為藏。
執。即藏也。由是下出所以。二種我見。即人法也。永
不起位。即第八地。準唯識說。此識有三位。一。我愛
執藏位。通一切異生。二乘有學。及七地已前菩薩。
皆起我執。執第八見分為我。故第八識。名阿賴耶。
此云執藏也。二。善惡業果位。即通一切異生。至十
地滿心。二乘無學等位。由善惡因。感無記果。果異
於因。名異熟識。三。相續執持位。即通因果一切位。
以第八識。執持諸法種子等。令不散失。故名阿陀
那。阿陀那。義翻執持。今云不起位者。即第八地已
上也。以離我見所執。不名賴耶。故失斯名。仍揀下
位入觀之時。有蹔不起。故云永也。然不亡識體。故
言失名。又能藏下。所藏義。謂此識體。藏在根身種
子器世間中。以根身等。是此識之。相分故。如珠在
像中。不同身在室中。若覓棃耶識。只在色心中。欲
覓摩尼珠。只在青黃內。又能藏諸法下。能藏義也。
謂根身等法。皆藏在識體之中。如像在珠內。欲覓
一切法。總在棃耶中。欲覓一切像。總在摩尼內。然
但以前義。互為能所也。論云下。引唯識證成。可知
此依句。三。結依義立。謂於二名中。不依真諦就名
而立。乃依奘師就義以立之也。
△二依義別解（三）。初釋上生滅心。二釋上生滅因
緣。三釋上生滅之相。初釋上生滅心。
【記】立義分云。是心生滅因緣相。今則且釋心生滅也。
△於中三。初開數辨德。二寄問列名。三依名辨釋。
初開數辨德。
此識有二種義。
【疏】此義稍難。今總括上下文。略敘其意。餘可至文
當知。
【記】二義者。開數也。疏中二。先。標舉釋意。稍難者。以
此一識二義之中。含有多法。外則包羅萬像。內則
能所俱成。存之則生死無涯。破之則涅槃有得。若
<pb n="534"/>
不分別。何以了知。行相幽隱。故名為難。然其深智。
於此可了。故復言稍。稍。少也。括。檢也。謂總檢括論
之前後以釋此意。然亦但齊生滅一門。
【疏】何者。謂真如有二義。一。不變義。二。隨緣義。無明
亦二義。一。無體即空義。二。有用成事義。此真妄中。
各由初義故。成上真如門也。各由後義故。成此生
滅門也。此隨緣真如。及成事無明亦各有二義。一。
違自順他義。二。違他順自義。無明中。初違自順他。
亦有二義。一。能反對詮示性功德。二。能知名義成
淨用。違他順自。亦有二義。一。覆真理。二。成妄心。真
如中。違他順自。亦有二義。一。翻對妄染顯自真德。
二。內熏無明令起淨用。違自順他。亦有二義。一。隱
自真體義。二。顯現妄法義。此上真妄各四義中。由
無明中反對詮示義。及真如中翻妄顯德義。從此
二義。得有本覺。又由無明中能知名義。及真如中
內熏義。從此二義。得有始覺。又由無明中覆真義。
及真如中隱體義。從此二義。得有根本不覺。又由
無明中成妄義。及真如中顯妄義。從此二義。得有
枝末不覺此生滅門中。真妄略開四義。廣即有八
門。若約兩兩相對。和合成緣起分相有四門。謂二
覺。二不覺若本末不相離。但唯有二門。謂覺與不
覺。若鎔融總攝。唯有一門。謂一心生滅門也。
【記】何者下。二。依義具釋三。初。約真妄開合以釋義。
文有七。一。開真妄成四義。然真之與妄。皆依一法
界心所說。葢以此心。本來有體有用。即用之體。則
蕩然空寂。即體之用。則了然覺知。以無始迷之。故
於空寂之處。則確然根身塵境。於覺知之處。則紛
然分別緣慮。故肇公云。法身隱於形㲉之中。真智
隱於緣慮之內。然其形㲉緣慮。本來體空。空寂覺
知。元來不變。不變之真。本自隨緣。體空之妄。元來
成事。非因造作。法爾如斯。眾生身心。見今若此。即
約此義以明染淨緣起之義也。今不別標一心者。
含在真字中。以無二體故。不變者。未甞不空寂。未
甞不覺知故。故論云。所謂心性不生不滅。又云。一
切染法。不相應故。又云。所言覺者。心體離念。等虗
空界。隨緣者。隨染順流而成九相。故文云。依如來
藏故。有生滅心等。隨淨反末而成四位。故下云。覺
知前念起惡。能止後念。令其不起等。體空者。徧計
之法。情有理無故。故論云。一切諸法。唯依妄念而
有差別等。又依他之法。相有性無故。故論云。是故
一切法。如鏡中像。無體可得。成事者。成染事。則三
界依正。成淨事。則三乘因果。如下所說九相二身。
是也。此則隨緣如作夢。成事如夢物。體空如夢物
元虗。不變如內身宛爾。此真下。二。束四義成二門。
初義即真中不變。妄中體空。由此二義。成真如門。
此門攝妄則妄體空。攝真則真不變。染淨平等。一
相無相。故有此門。後義即真中隨緣。妄中成事。由
此二義。成生滅門。此門攝真則真隨緣。攝妄則妄
成事。即成染淨諸法差別等相。故有此門。此隨下。
三。開生滅成四義。此約生滅門中真妄相對。互論
自他。便成四義。然真中違他順自即是妄中違自
順他。真中違自順他。即是妄中違他順自。但為門
不同。而義則一也。違順行相。即見下文。無明下。四。
開四義成八義二。初。正示八義。先。且明妄中四義。
示性等者。謂反流對染詮顯示現真性功德。如下
云。不覺念起。見諸境界。故說無明。心性不起。即是
大智慧光明義。乃至若心有動。具有過恒沙等妄
染之義。心性不動。則有過恒沙等諸淨功德相義
示現。又說性本無慳。順修檀度等。知名義等者。謂
分別妄心順生滅時。屬於無明。名為染用。若順真
如。故名淨用。故下文云。以有不覺妄想心故。能知
名義。為說真覺。若離不覺之心。則無真覺自相可
說。又云。無明染法。實無淨用。但以真如而熏習故。
<pb n="535"/>
則有淨用。覆真者。真理平等。妄心差別。差別之妄
現時。平等之真即隱。故下云。染心義者。名煩惱礙。
能障真如根本智故。無明義者。名為智礙。能障世
間自然業智故。成妄心者。以無明熏習之所起故。
故論云。以有無明染法因故。則熏習真如。以熏習
故。則有妄心等。又云。無明熏習義有二種。一者。根
本熏習。以能成就業識義故。二者。所起見愛熏習。
以能成就分別事識義故。真如下。明真中四義。顯
真德者。反流翻染。形對妄法。顯此真德。即下隨染
本覺中智淨相。文云。謂依法力熏習。如實修行。滿
足方便故。破和合識相。滅相續心相。顯現法身。智
淳淨故。起淨用者。無明是妄。恒起染用。以真熏有
力。令彼反流。順真如性。故名淨用。下云。自體相熏
習者。從無始世來。具無漏法。備有不思議業。作境
界之性。依此二義。恒常熏習。能令眾生。然生死苦。
樂求涅槃。又云。以有真如法故。能熏習無明。乃至
得涅槃。成自然業等。隱真者。即前說真如隨緣。成
棃耶識。既成識已。隱在識中。以其隱故。名如來藏。
已見上文。現妄者。真體既隱。妄相即現。謂境界相。
是也。下云。不了真如法故。不覺念起。現妄境界。此
上下。二。合對四覺。然此覺與不覺。但以真妄相對。
為門不同。各有四義。故開成八。今於真妄各分體
用。故兩兩相從。但唯有四。如疏四段。前二段約淨
分其體用。初段合二順體成本覺。次又由下。合二
順用成始覺。後又由下二段。約染分其體用。初段
合二順體成根本不覺。次又由下。合二順用成枝
末不覺。是以二二合論。乃成染淨。各分體用。故合
前八成四義也。此生下。三。結指廣略。然八門之廣
則已極。四門之略則未極。以次更有為二為一故。
言四義者。即上違順等四。非取今四覺為四。以此
是結指上文也。若約下。五。束八義成四門。言分相
者。謂分齊法相也。以一切淨緣分齊法相。屬於二
覺。一切染緣分齊法相。屬二不覺。又於中淨法之
體。屬於本覺。淨法之用。屬於始覺。染法之體。屬根
本不覺。染法之相。屬枝末不覺。故合前八以成四
也。若本下。六。束四門成二義。謂始覺是末。不離本
覺之本。故下文云。以始覺者。即同本覺。又云。而實
無有始覺之異。乃至平等。同一覺故。枝末不覺。不
離根本不覺。故下文云。當知無明。能生一切染法。
以一切染法。皆是不覺相故。然本始二覺。但是體
用之異。本末二不覺。但是麤細之異。豈得離體有
用。離細有麤。故唯二也。若鎔下。七。合二義成一門。
以本從一生滅門。展轉開成八門之義。乃是據本
以彰末。今却收束多義以成一生滅門。即是攝末
以歸本也。
【疏】又若約諸識分相門。本覺本不覺在本識中。餘
二在生起事識中。若約本末不二門。並在一本識
中。故云此識有二義也。
【記】又若下。二。約諸識分齊以結成。諸識者。即本事
二識也。然此二識分齊行相。各不相是。以本識是
體。事識屬用。今以二本是體。宜在體分。以棃耶無
始相續。具覺不覺。行相相隨。是故二本皆在其中。
故下文云。以如來藏。無前際故。無明之相。亦無有
始。餘二等者。始覺悟時方有。六麤託境而生。行相
麤浮。宜在麤分。是故此二在生起識中。此則攝四
覺歸二識也。若約本下。攝事識歸本識。以體用不
二。如波與水。是故四義。俱不離本識也。此即同前
一生滅門耳。但前約門說。今約識論也。故云下。結。
由是廣之成八。攝之成二。二義皆從一識中出。故
今論云此識有二義。
【疏】問。此中一識有二義。與上一心有二門何別耶。
答。上一心中含於二義。謂不守自性隨緣義。及不
變自性絕相義。今此但就隨緣門中。染淨理事無
<pb n="536"/>
二之相。明此識也。是則前一心義寬。該收於二門。
此一識義陿。局在於一門。問。此中本覺。與上真如
門何別。答。真如門約體絕相說。本覺約性功德說。
謂大智慧光明義等。名本覺相。本者。是性義。覺者。
是智慧義。以此皆為翻妄染顯。故在生滅門中攝。
以真如門中。無翻染等義。故與此不同也。是故體
相二大。俱名本覺。並在生滅門中。故得具三大也。
【記】問此下。三。約問答通妨以辨異二。初。辨異二義。
問意可知。答中。先。分別正答。初。辨一心二義。即依
一心法。有二種門義。隨緣即生滅門。不變即真如
門。今此下。二。辨一識二義。即唯約生滅門。不該真
如門。此中理淨。即覺義。染事。即不覺義。染淨等。即
前生滅不生滅非一義。無二相。即前和合非異義。
廣如前釋。是則下。後。判成寬狹。可知。問此下。二。辨
異二真。問意云。若言同者。應合俱名真如。不然。俱
名本覺。何以前後立名別耶。若言異者。約何論別。
答中。約體絕相者。如前云。心真如者。即是一法界
大總相法門體。乃至離言說名字心緣等相。謂大
等者。即是所示相大中文。本者下。釋所以。謂本性
功德。即是覺也。今就略以立名。謂之本覺。約廣以
顯相。號性功德也。以此下。結揀所異。謂本覺之名。
不於真如門中說而於生滅門中說者。以約翻妄
而立故。是故下。引所示之法。證成前義。
能攝一切法。生一切法。
【疏】上二門中云皆各總攝。此中不云各者。以此二
義。陿於二門。故但明一識。由含二義。故攝一切。不
言二義各攝一切。又上文中。但云攝而不云生者。
以真如門。無能生義故。此識之中。以不覺熏本覺。
故生諸染法。流轉生死。以本覺熏不覺。故生諸淨
法。反流出纏。成於始覺。依此二義。徧生一切染淨
法。故云能生。下四熏習中。廣辨此也。非直相熏能
生諸法。亦乃生諸法已。不離此心。為此心所攝。故
云攝。如上二門各攝處釋也。
【記】攝生者。辨德也。疏中分三。初。對前門以通各義。
先牒外難。以此下。次正通狹義。由含下。兼釋攝法。
一切雖多。不出染淨。今有覺義故攝淨。有不覺義
故攝染。故云一切法。不言下。結明不同二門也。以
染淨相兼。方成一切。今覺義攝淨不攝染。不覺義
攝染不攝淨。斯則二義共攝一切則可。各攝一切
則不可。若一心二門之中。則每門已自攝染攝淨。
由是不同。故不言各也。又上下。二。簡前文以釋生
義。先牒難。以真下。次釋通。無能生義者。文云。所謂
心性不生不滅等故。以不覺下。約順流生諸染法。
即三細六麤等。以本覺下。約反流生諸淨法。即四
位二身等。依此下。雙結。下四下。引說處。問。此門既
有生義。何不於二門之初便言耶。答。前文以生滅
與真如同處標示。無便言之。今此獨明。故得言生
也。非直下。三。躡下句以辨攝義。其猶金能成像。像
不離金。水能生波。波不離水。即三藏之中能藏義
也。

大乘起信論疏筆削記會閱卷第四

音釋
驪音離。驪龍。
耀音効。光耀。
滄音蒼。海也。
踞音據。蹲踞。
犍音徤。犍椎。
喧音萱。喧閙。
乖音怪。違反也。
森音生。眾木貌。
瓶音平。
<pb n="537"/>
溺音逆。淹沒也。
撥音𥁊。開除也。
櫃音愧。木櫃。
甜音田。
藂音蟲。草木盛貌。
筩與桶同。又音同。竹筩也。
醋音措。酸味。
鹹與鹽同。
蔽音閉。覆葢也。
怪音乖。驚異也。
楚粗。上聲。國名。
訛音禾。舛謬也。
域音玉。界局也。
覓音滅。尋也。
摩尼此云如意。珠名也。
括音郭。檢也。包括也。
㲉音恪却。鳥卵空也。
慳音謙。悋惜己有也。

<sarticle>大乘起信論疏筆削記會閱卷第五</sarticle>
唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二寄問列名。
云何為二。一者。覺義。二者。不覺義。
【記】云何。問也。一下。列也。
△三依名辨釋（三）。初覺義。二不覺義。三雙辨同異。
初覺義。
【疏】約淨法明心生滅故。
【記】覺是淨法。於中有始有本。則隨流時。體（本覺也）隱
用（始覺也）廢為滅。反流時。體顯用起為生。
△文二。初略辨本始二覺。二廣明本始二覺。初
略辨本始二覺（二）。先本覺。次始覺。先本覺（二）。一
顯本覺體。二釋本覺名。一顯本覺體。
所言覺義者。謂心體離念。離念相者。等虗空界。無所
不遍。法界一相。即是如來平等法身。依此法身。說名
本覺。
【疏】所言句。牒章。謂下。釋義。離念者。離於妄念。顯無
不覺也。相者。非唯無不覺之闇。乃有大智慧光明
義等故也。虗空有二義。以況於本覺。故云等。一。周
遍義。謂橫遍三際。豎通凡聖。故云無所不徧。二。無
差別義。謂在纏出障。性恒無二。故云法界一相。即
是法身者。欲明覺義。出纏相顯故。依此等者。既是
法身之覺。理非新成。故云本也。無性攝論云。無垢
無罣礙智。名為法身。金光明經。名大圓鏡智為法
身等。皆此義也。
【記】論謂心下。分三。初。正顯覺體二。先。標也。疏云離
於等者。心體真實。本自靈鑒。念想虗妄。從來闇昧。
若心有念。是謂闇昧。名為不覺。心既離念。則無闇
昧。唯一靈知。名之為覺。論中言體離者。當知本無。
以本無故。名為本覺。論離念相下。次。釋也。相。謂義
相。即下徧一二義。此之二義。正是本覺相。即相大
也。等。謂齊等。本覺之義。與空齊等故也。疏云非唯
等者。正釋相義。以一一義。稱體而周。不異不二。皆
等虗空也。此乃海東疏義。故今引用。二義。如下所
配。橫徧等者。若言徧。則合云凡聖。若言通。則合云
三際。今所異者。以三際凡聖。互有相通。舉三際時。
一一際中。必具凡聖。凡聖皆如。故云橫遍三際。舉
凡聖時。一一凡聖。必具三際。始終皆爾。故云豎通
凡聖。葢欲異於常說。橫不該豎。故有此言。顯無不
徧也。在纏等者。此雖約時豎說。語似未盡。然理亦
<pb n="538"/>
該收。謂在纏必其情器。出障必收身土。二俱無二
也。論即是句。二。會體同身。如來。是應身。法身。是真
身。如來之法身。依士釋。意明心體與法身無二。故
云即是。又離真無應。應即是真。故云即也。又如來
法身。並同真身。但以約人標法。故曰如來法身。亦
是即義。上三皆持業釋。由是即字。通茲三用。然初
一是正。餘二是兼也。言平等者。聖凡情器。無二圓
滿故。疏云欲明等者。欲顯在纏之本覺。遂舉出纏
之法身。此則約果以顯因也。名雖因果有殊。而真
實之體無二。故論云即是也。論依此等者。後。依體
立名也。謂心體寂滅。無有變改。從本已來。可軌則
故。名之為法。是體依聚故。名之為身。今依此體而
立覺名者。以顯法身。非是一向凝然寂滅無知無
覺也。又顯此覺。非是有為生滅之法。故約法身以
立。是則一體之上。寂故名法身。照故名本覺。所言
依者。但是依約之義。不同草木依根有苗分能所
也。亦不同依如來藏有生滅心有真妄也。此乃一
體真實。但約此體上靈照之義。便名本覺也。疏云
既是等者。法身之理。三乘教中。同許不生不滅。是
本有之法。既目此法為覺。是可為本。無性下。引證
本覺。即法身義也。以此宗中。理智無別。謂即理之
智。名為本覺。即智之理。名為法身。如珠即明。無二
無別。不同權宗為無為異。
△二釋本覺名。
何以故。本覺義者。對始覺義說。以始覺者。即同本覺。
【疏】何以故者。責其立名。責有二意。一云。上開章中。
直云覺義。何故今結。乃名本覺。二云。此中既云本
覺。何故上文但云覺耶。
【記】責意有二者。但反覆成難。而實無二。故本疏云。
進退成難。
【疏】本覺者。以對始故。說之為本。答初意也。又以本
覺隨染。生於始覺。還待此始覺。方名本覺。
【記】本下。先。正釋責意二。初。辨名本覺所以。以對等
者。當知染法淨法。皆悉相待。今此且約對於新生。
立為本有。以始覺從修新生。本覺性自元有。由是
對始以立於本。又以下。約別義釋。前約對始名本。
今約生始名本。原其始覺。是本所生。內因熏習。外
假緣力。創然而有。故名為始。生於始故。名為本也。
苟無所生。亦不名本。如女生子。方得母稱。
【疏】即同本者。以至心源時。始本無二相故。是故上
文但云其覺。答後意也。又此始覺。是本所成。還契
心源。融同一體。方名始覺故。
【記】即下。次。辨但名覺之所以以始本既合。則無二
相。無二相故。但是一覺。故下文云。亦無始覺之異
以四相本來平等。同一覺故。又此下。約別義釋。前
是辨一覺所以。此即辨始覺所以。意謂此始覺者。
以依本起始。始還同本。故名始覺。以始得無念之
覺。名真始覺也。已前雖亦名始覺。以未離念。猶名
不覺。或立相似隨分等名。至此念盡。已覺初相。故
名始覺。是知直待合同本覺心源。故名究竟覺。智
淨相等。並同是始覺也。
【疏】問。若始覺異本。則不成始。若始同本。即無始覺
之異。如何說言對始名本。答。今在生滅門中。約隨
染義。形本不覺。說為始覺。而實始覺至心源時。染
緣既盡。始本不殊。平等絕言。即真如門攝也。故本
覺之名。在生滅門中。非真如門也。
【記】問下。次。問答通妨。異不成始者。以前文云。是本
所成故。融同本體。方名始覺故。同不成始者。以前
云。至心源時。始本無二。平等一相。無所待故。既而
同異二俱不立。如何說言對始立本耶。此問因次
前疏文中來。答意。昔日不覺而今始覺。若窮其體
與本不殊。就生滅門相待義邊。得名始本也。形本
不覺者。形本覺故立為始。形不覺故立為覺也。若
<pb n="539"/>
至心源。已屬真如門攝。不同前難。而實始覺等者。
無不覺之染緣可形待。故無覺名。與本平等不殊。
故無始名。但名真如。不名始本覺也。由是真如門
中。但顯於體。不顯相用故本覺下。結成可知。
△次始覺。
始覺義者。依本覺故。而有不覺。依不覺故。說有始覺。
【疏】始覺句。牒名。依下。明起始覺之所由也。依本覺
有不覺者。謂即此心體。隨無明緣。動作妄念也。依
不覺有始覺者。本覺內熏力故。漸有微覺厭求。乃
至究竟。還同本覺。故下文云。本覺隨染生智淨相
者。即此始覺也。此文意明本覺成不覺。不覺成始
覺。始覺同本覺。以同本覺故。則無不覺。無不覺故。
則無始覺。無始覺故。則無本覺。無本覺故。平等平
等。離言絕慮。是故佛果圓融。翛然無寄。尚無始本
之殊。況有三身之異。但隨物心現。故說報化之用。
下文顯之。
【記】始下。初。別解文義。明起等者。正明始覺。文雖在
後。轉推其源。元因本覺。由迷不覺。方有妄念。妄念
即不覺也。前云。依如來藏有生滅心。後云。依覺故
迷等。如依不睡人有睡人也。依不覺有始覺。如依
睡人方有覺人也。本覺內熏等者。下云。以有真如
法故。能熏習無明。以熏習故。則令妄心。厭生死苦。
樂求涅槃等。究竟同本者。下云。而實無有始覺之
異。本來平等。同一覺故。故下文云。引證。即隨染本
覺中文。斯則本覺離染初淨。便名始覺。此文下。二。
通辨論意。此如好人成睡人。睡人成覺人。覺人成
好人。顯展轉成立也。以同下。明展轉泯絕也。如以
覺人同好人故。即無睡人。無睡人故。即無覺人。無
覺人故。即無好人。無好人故。平等平等。亦不可言。
平等者。無始本異故。再言之者。亦有二意。一則始
覺與本覺平等。始即本故。本覺與不覺平等。不覺
即本覺故。二即始本不覺。竟無差別。本自平等。又
差別平等。亦復平等。離言者。欲言始覺。體同本故。
欲言本覺。無所對故。欲言不覺。體即覺故。言之不
及。故云離言。以離言故。無相可得。心行處滅。故云
絕慮。此即泯同真如門也。是故下。結示也。圓融者。
圓攝染淨覺與不覺。融歸一體。清虗無累。故曰翛
然。迷。覺。中道。一不住著。故名無寄。況有三身異者。
以三身由始本所成。始本既不安立。豈有三身之
殊。此揀權教。定說三身差別。於中分為無為別。及
三常之異也。但隨下。釋疑也。或曰。下說不思議業
相。緣熏習鏡。報身應身。又云。無明盡。有不思議業。
能現十方。利益眾生。此豈非報化之用。何言無三
身耶。故此釋之。但約機見有異。名為報化之身。若
約果海。實無身說。下文顯者。即真如用大文云。諸
佛如來。唯是法身智相之身。第一義諦。無有世諦
可見之法。但隨眾生見聞得益。故說為用。
△二廣明本始二覺（二）。初始覺。二本覺。初始覺
（三）。初總標因果二覺。二廣寄四相釋成。三結明始
不異本。
【記】始覺者。亦可前略明始覺體。今廣明始覺相。後
始不異本。即結相同體也。
△初總標因果二覺。
又以覺心源故。名究竟覺。不覺心源故。非究竟覺。
【疏】心源者。染心之源。謂性淨也。又麤相之源。謂生
相也。究竟者。始覺道圓。同於本覺故也。此在佛地。
非究竟者。不了其源。始未同本故也。此在金剛已
還。
【記】染心者。即六染心。性淨者。即如來藏。以汙淨成
染。故說淨為染源。故下文云。是心從本以來。自性
清淨。而有無明。為無明所染。有其染心。麤相者。即
轉現二相并六麤等。轉現。亦是細中之麤。並為麤
相。生相。即業相。妄中最細者。以麤從細生。故說細
<pb n="540"/>
為麤源。故下文云。麤中之細。細中之麤。菩薩境界。
細中之細。是佛境界。然心源之言。疏中兩解。初解
依士釋。次解依士持業二釋俱通。或可淨心即源。
持業釋。此解與疏初解。俱約所證之極。疏之次解。
是約所斷之極。斯則心源二字。通於真妄。覺之一
字。即是始覺。始覺至於生相。生相足以斷除。始覺
至於性淨。性淨足以冥合。故下文云。覺（始覺）心（性淨）初
起（生相）。心（冥合）無初相（斷除）。以遠離微細念（上所斷者）故。得見
心性。心即常住（上能合者）。名究竟覺（能所合已。別立此名。始覺道
圓者。道。即因義。至此位中。因滿成果。無始本異。名
究竟覺。即佛地也。不了等者。有生相等之所隔故。
金剛等者。金剛喻定無間已還。乃至一切異生。即
下文隨分。相似。及不覺等。是也。斯則究竟是果。非
究竟是因也。
△二廣寄四相釋成。
【疏】前三相。釋上不究竟覺。後一相。釋上究竟覺。
【記】前三者。即滅異住。覺此三相已還。名不究竟。後
一。即生相。此一相盡。故名究竟。此約反流。故生相
居後。若約順海。則滅相為後。
△文二。初正寄四相顯其四位。二引經釋成心源
無念。初正寄四相顯其四位。
【疏】此中文意。將四相麤細。寄顯反流四位。以明始
覺分齊。
【記】此下。疏總敘意。文分為七。今初。略標大意。麤則
滅相。細則生相。中間相望。互通麤細。寄顯等者。寄
托四種塵勞相上。顯明始覺功力分齊。是則約所
覺之麤細。辨能覺之淺深也。四位者。此同圓覺凡。
賢。聖。果。之四。或開為五位。即資糧。加行。通達。修習。
究竟也。或合為三。謂信行。淨心。究竟也。廣即五十
二位。
【疏】然此四相。約真心隨熏麤細差別。寄說為四。非
約一剎那心明四相也。
【記】然下。二。料揀四相。意顯真心。隨無明熏。從細至
麤。從惑至業。寄此惑業之上。說為四義。乃是一期
之四相也。非約等者。剎那之中。雖具四相。非今所
辨。故乃揀之。
【疏】今以二門略辨。一。總明。二。別說。
【記】今下。三。正釋本義二。初。標列。如文。
【疏】總者。原夫心性離念。無生無滅。而有無明迷自
心體。違寂靜性。鼓動起念。有生滅四相。是故由無
明風力。能令心體生住異滅。從細至麤。經云。佛性
隨流。成種種味等。又經云。即此法身。為煩惱之所
漂動。往來生死。名為眾生。此下文云。自性清淨心。
因無明風動等。今就此義以明四相。既鼓靜令動。
遂有微著不同。先後際異。就彼先際最微。名為生
相。乃至後際最麤。名為滅相。故佛性論云。一切有
為法。約前際與生相相應。約後際與滅相相應。約
中際與住異相相應也。
【記】總下。次。詳釋二。初。總三。先。總敘起妄二。初。正敘。
原。鞠窮義。夫。語辭。謂窮此四相之由。本因迷心所
成也。或二字俱是發語之端。心性下。敘所迷心體。
即真如門。如前文云。所謂心性不生不滅。乃至離
心緣相等。而有下。明迷成生滅。即生滅門。如前云。
依如來藏故。有生滅心等。經云下。二。引證。初即涅
槃。又經。即法身不增不減經。彼云。即此法身。為過
於恒河沙無邊煩惱所纏。從無始世來。隨順世間
波浪漂流。往來生死。名為眾生。此下下。即隨染本
覺中文。今下。二。就配四相。如文。佛性下。三。引論釋
成。彼論所說。一一有為。莫不皆為四相所遷。以證
今論一期四相。
【疏】別說者。對彼下文約位別分。生相有一。住相有
四。異相有二。滅相還一。
【記】別下。二。別二。初。略配。下文約位等者。即將此覺
<pb n="541"/>
四相位。但對下六染文。便知此四別分。各成多少
不等。如下文云。一者。執相應染。依二乘解脫。及信
相應地遠離。即是此云。如二乘觀智。初發意菩薩
等。覺於念異。念無異相等。又下文云。二者。不斷相
應染。依信相應地。修學方便。漸漸能捨。得淨心地。
究竟離故。乃至五者。能見心不相應染。依心自在
地能離故。此上四染。即是此云。如法身菩薩。覺於
念住。念無住相等。又下文云。六者。根本業不相應
染。依菩薩盡地。得入如來地能離故。即是此云。如
菩薩地盡。滿足方便。一念相應。覺心初起。心無初
相等。以此對彼。足見四相別分之義。但以彼約淨
智翻染。一向就煩惱道說。故不說於滅相。今文約
覺起始終具論。故總明四相也。準海東疏配。生相
有三。三細也。住相四。即七識四惑。異相六。即根本
六煩惱。滅相有七。即身三口四。然彼所說。法體即
同。但開合有異。今疏即就當論所辨。以要順宗故。
無以棄近而就遠也。
【疏】生相一者。名為業相。謂由無明。不覺心動。雖有
起滅。而相見未分。以無明力故。轉彼淨心。至此最
微。名為生相。甚深微細。唯佛能知。下文云。依無明
所起識者。乃至唯佛能知故。即下文三細中初一。
及六染中後一。五意中第一。此等並同此生相攝。
【記】生下。二。廣釋四。初。生。業相者。標名。謂由下。釋相。
以無明下。結成。表此先無。故名生相。甚深下。別歎。
下文下。引證。即生滅四緣中文。即下文下。類攝。初
一。即業相。後一。即根本業不相應染。第一。即業識。
此等下。都結。但以所說為門不同。而法體是一。故
皆攝之。為門不同者。九相是明不覺。五意六染。是
明生滅因緣。但五意是生因緣。六染是滅因緣也。
由義異故。名字不同。及說處亦別。以體同故。故通
攝也。下諸段標釋結攝。例此。
【疏】住相四者。一名轉相。謂由無明力。不覺前動相
即無動故。轉成能見。二名現相。謂由無明。依前能
見。不了無相。遂令境界妄現。此二及初。並在賴耶
位中。屬不相應心。三名智相。謂由無明。迷前自心
所現之境。妄起分別染淨之相。故云智也。四名相
續相。謂由無明。不了前所分別。空無所有。更復起
念。相續不斷。此二並在分別事識細分之位。屬相
應心。無明與前生相和合。轉彼淨心。乃至此位。行
相猶細。法執堅住。名為住相。下文三細中後二。及
六麤中初二。并五意中後四。亦六染中中四。此等
並同是此住相攝。
【記】住下。二。住。此二等者。已上三細。是三不相應心。
屬於本識。此二並在等者。此是麤中之細。屬於事
識。無明等者。結成也。確然不改。故名堅住。後二。即
轉相。現相。初二。即智相。相續相。後四。即轉識。現識。
智識。相續識。中四。即能見心不相應染。所現色不
相應染。分別智相應染。不斷相應染。
【疏】異相二者。一。執取相。二。計名字相。謂此無明。迷
前染淨違順之法。更起貪瞋人我見愛。執相計名。
取著轉深。此在事識麤分之位。無明前與住相和
合。轉彼淨心。令至此位。行相稍麤。發動身口。令其
造業。名為異相。下文六麤中中二。及六染中初一。
并五意中後意識。此等並同是此異相攝。
【記】異下。三。異。此在等者。此二是麤中之麤。屬於事
識。無明等者。惑妄麤顯。能發身口貪瞋等別。故名
異相。中二者。即執取。計名。初一。即執相應染。以合
二相為一染故。意識。即意之識。
【疏】滅相一者。名起業相。謂此無明。不了善惡二業。
定招苦樂二報。故廣對諸緣。造集諸業。依業受果。
滅前異心。令墮諸趣。以無明力。轉彼淨心。至此後
際。行相最麤。極至於此。周盡之終。名為滅相。下文
六麤中第五相。是也。以果報非可斷故。不論第六
<pb n="542"/>
相也。
【記】滅下。四。滅。滅前異心者。謂惑至此終極。入於業
道也。如小乘滅相。滅現在心令入過去。以無明等
者。從微至著。起惑造業。業因既成。必招來果。一期
事畢。故名周盡。以周盡故。故言滅相。非謂從此不
起煩惱。如人謀事。緣備事遂。名為周盡。第五。即起
業相。以果下。或問曰。生等四相。於九相中。已攝前
八。何故不攝業繫苦耶。故此釋之。意云。因則未造
者不造。已造者轉滅。即有可斷之義。若至果報已
當受處。即不可斷。如已至地獄。必須受也。故佛令
知苦斷集。不令斷苦。是斯意也。故今文中。廢置不
說。第六。即六麤之最後一相也。
【疏】是故三界四相。唯一夢心。皆因根本無明之力。
故經云。無明住地。其力最大。此論下文當知無明。
能生一切染法。此之謂也。
【記】是下。四。總結前說。唯一夢心。喻也。如有一人（真如）。
忽然睡著（無明）。作夢（業相）。見（轉相）種種事（現相）。起心分別（智相）。
念念無間（相續）。於其違順。深生取著（執取）。為善為惡。是
親是疎（計名）。於善於親。則種種惠利。於惡於疎。則種
種陵損（起業）。或有報恩受樂。或遭報怨受苦（業繫苦相）。忽
然覺來。上事都遣。當知此事。唯一夢心。皆因等者。
法也。九相之興。皆依此力。如依於睡。有諸夢事。經
云下。引證。勝鬘經也。彼云。如是無明住地力。於有
愛數四住地。無明住地。其力最大。大論云。譬如大
地有勝力故。持四重擔。故名住地。一。大海。二。諸山。
三。草木。四。眾生。無明亦爾。於五住地中。此最難除。
故知力大。下文。即九相末都結之文。
【疏】雖復從微至著。辨四相階降。然其始終。竟無前
後。總此四相以為一念。謂麤細鎔融。唯是一心。故
說俱時而有。皆無自立也。
【記】雖下。五。據理融攝。先。縱牒前文。謂細不是麤。惑
不是業。法執非我執。本識非事識。前位異後位。故
云階降。然其下。攝彼麤細差別以為一念。所言一
念相兩意。一則但是一無明之念。二則一剎那之
念。且如一人。忽逢一怨。便行殺害（念業）。如以為張人
王人（計名）。定言於我有怨（執取）。惡心無間（相續）。分別是怨
非親（智相）。彼為所見（現相）。已為能見（轉相）。心念起動（業相）。即
於一念之中。八相具足。然於二義中。正唯前義。亦
可一念者。即一心也。故下文云。一念相應。即無念
之一念也。謂麤下。出所以。或問曰。既有麤細前後
等差。何得說為一念。故此釋也。謂雖有麤細等差。
唯是一心而作。豈有心在滅相。而生相中無心。若
言無者。生何所依。亦不可分此一心以應四相。既
心不可分。復無前後。如何四相得有前後耶。如人
是一。夢種種事。夢事雖多。即無前後。故說下。引證。
即始覺末文。正云。而實無有始覺之異。以四相俱
時而有。皆無自立。本來平等。同一覺故。
【疏】然未窮源者。隨位淺深。覺有前後。達心源者。一
念四相。俱時而知。經云。菩薩知終不知始。唯佛如
來。始終俱知。始者。謂生相也。終者。謂餘相乃至滅
相也。
【記】然下。六。決通伏難。或云。既四相同時。何故覺者
有其前後。故此釋之。達心下。以了四相同依心者。
方得俱時而知也。如人夢中說夢。漸漸而知。或至
覺來。方可併悟。斯乃得失在人。不應疑法。經云下。
引證。始者下。轉釋所引。並可知。
【疏】即因無明不覺之力。起生相等種種夢念。動其
心源。轉至滅相。長眠三界。流轉六趣。今因本覺不
思議熏力。起猒求心。又因真如所流聞熏教法。熏
於本覺。以體用同融。領彼聞熏。益性解力。損無明
能。漸向心源。始息滅相。終息生相。朗然大悟。覺了
心源。本無所動。今無始靜。平等平等。無始覺之異。
如經所說夢渡大河喻等。大意如此。
<pb n="543"/>
【記】既下。七。結成始覺二。初。順流釋所覺。所覺。即不
覺也。種種夢念。即煩惱障。轉至滅相。即業障。長眠
下。即報障。既三障所覆。殊不覺知。無始至今。未曾
覺悟。故云長眠。三界。即依報。六趣。謂正報。於此六
中。數數歸往。故名為趣。今因下。二。反流釋能覺。能
覺。即始覺二。初。明覺起因緣。本覺熏者。內因熏也。
覺力冥熏。微妙叵測。名不思議。本覺是體。熏令猒
求是用。此即內因體用也。又因下。明外緣熏力。真
如是體。所流教法是用。此即外緣體用也。梁攝論
說。從清淨法界。流出正體智。正體智流出後得智。
後得智流出大悲心。大悲心流出十二分教。清淨
法界。即是真如。聞熏等者。謂以聞慧熏得真流之
教。反資覺性。令彼有力。是則本覺所流教法。還即
熏於本覺。以體下。二。顯覺起功用。即指前內外熏
力。能起始覺也。體同。即外緣之體與內因體。無二
相故。即真如同本覺也。用融。即外緣教法與內猒
求。二相通和。無有違拒也。領彼等者。正顯同融之
相。若不同融。即不領受。以領彼故。遂能資益。內熏
覺性。起始覺之解。解力既增。無明力劣。故得反流。
漸向心源也。始息下。明其漸向之義。從初信位。止
其造惡。次了我空。漸斷法執。覺至本識。窮了生相。
纖塵既盡。覺照獨存。故曰朗悟。即無明夢盡。成究
竟覺也。覺了等者。心源常湛。本自不動。動相既無。
對誰云面。下云。覺心初起。心無初相故。又云。譬如
有人。迷東為西。方實不轉等。平等者。心無二相故。
再言者。平等之相。亦復平等故。或即本末平等。能
所平等。自他平等。以要言之。諸相待法。悉平等故。
如經下。引證。華嚴經云。譬如有人。夢中見身。墮在
大河。為欲渡故。發大勇猛。施大方便。以大勇猛施
方便故。即便⿱宀⿰爿告寤。既⿱宀⿰爿告寤已。所作皆息。菩薩亦爾。
見眾生身。在四流中。為救度故。發大勇猛。起大精
進。以勇猛精進故。至不動地。既至此已。一切皆息。
二行相行。悉不現前。彼經意者。說此菩薩。從有相
有功用。入此地無相無功用。得無生忍。不見我及
眾生。菩提涅槃。生死煩惱故。二行俱息。以得法無
分別故。今此約究竟位。始覺同本。無相可覺。平等
平等。位雖不同。大意無異。故云大意亦如此也（又此
大意一句。亦是通前總結敘意。揀非次後釋文也。詳之）。
△中又分二。先總徵。次別釋。先總徵。
此義云何。
【疏】且總相攝前徵起也。
【記】意問究竟與不究竟覺。約人約法。其義云何。此
則躡前總標之文而為徵問。
△次別釋。
【疏】正釋四相也。於中各為四段。一。能觀人。二。所觀
相。三。辨觀利益。四結觀分齊。對文詳之。
△釋有四。一滅。二異。三住。四生。一滅。
如凡夫人。覺知前念起惡。故能止後念。令其不起。雖
復名覺。即是不覺故。
【疏】凡夫者。一能觀人。位在十信。覺知下。二所觀相。
謂未入十信以前。廣造身口惡業而不覺知。今入
信已。能知惡業。定招苦報。故言覺知。此明覺於滅
相義也。故能下。三。辨觀利益。今既覺故。能不造惡。
止滅相也。雖復下。四結觀分齊。能知滅相。實是不
善。故不造惡。名為雖覺。而猶未知滅相是夢。故云
不覺。此但能止惡業。故云雖覺。未覺煩惱。故云不
覺。
【記】一下。十信。即劫外凡夫。葢凡夫言。通至地前。今
此既能止惡。則非迷倒之類。未覺煩惱。又非十住
已上。正在不定聚中。故云十信。二下。未入等者。且
明所覺滅相。未入信位迷倒之時。所行之行。唯惡
是從。身有三惡。謂殺盜婬。口有四惡。謂妄言。綺語。
惡口。兩舌。不了此業。定招苦果。以不知故。熾然造
<pb n="544"/>
作。斯則不識因果。罔知罪福之時也。今入等者。正
明能覺功用。信於善惡業緣。受報好醜。如聲響形
影。必無差忒故。覺滅相者。方知此相。過患如是。論
文但云覺起知惡。而無滅相之言。故疏對之。三下。
不造惡者。前念雖起。但是惑門。止後不生。終非業
道。意地既止。身口即不為也。四下。能知等者。但知
善惡之業不亡。不知無我無造。由是雖名為覺。即
是不覺。此約當位釋。此但下。約望後位釋。後位已
覺惑故。此位但覺於業。惑與覺義。敵體相翻。業與
始覺。猶非敵對。故但名名字覺。雖名名字覺。即是
不覺也。
△二異。
如二乘觀智。初發意菩薩等。覺於念異。念無異相。以
捨麤分別執著相故。名相似覺。
【疏】初發意等。三賢菩薩也。十解初心。名發心住。舉
初等後。以此菩薩。雖留惑故。不證人空。然於人空。
實得自在。故與二乘同一位論。覺於念異者。如上
所說二種異相。分別內外。計我我所。貪瞋見愛等。
此二種人。共了知故。明本淨心。為無明所眠。夢於
異相。起諸煩惱。而今漸與智慧相應。從異相夢而
得微覺。故云覺於異也。念無異相者。既能覺異相
之夢。彼所夢異相。永無所有也。以捨著者。釋上以
成觀益也。起貪瞋等。名麤分別。著違順境。名執著
相。以於異相夢覺。故能捨之。而猶眠在住相夢中。
故云相似覺。以此位中。菩薩未至證位。二乘不了
法空。故云相似覺。問。覺異相等。亦不覺後位。何不
亦立不覺之名。答。據覺前不覺後。亦得名不覺。故
下文乃至十地。皆名不覺。若約覺業不覺惑。止名
為不覺。即此文中以覺了惑。正敵對故。非同業
也。
【記】初下。一能觀。問。論文何故不直言二乘而帶觀
智者。何謂也。答。二乘偏觀人空。菩薩雙觀二空。故
分大小之別。今但就其用人空觀同處為言。故得
合論。此則但約觀智力用。分同菩薩。而非全同。既
有不同而同之義。須言觀智。如或直言二乘者。恐
成濫失。十解。即十住之異名。彼名發心。此名發意。
名義俱同。等之一字。意該九住及與行向。故云後
也。留惑者。伏而未斷故。不證者。意為利生故。謂此
菩薩。悟真本有。達妄本空。隨順真如。修唯識觀。雙
伏二障。不起現行。但留種子。若準法相宗說。以止
觀力微。不斷隨眼。若依涅槃經。地前菩薩。依教起
行。不可思議。惑障不起。以悲願力。助惑潤業。受生
死身。六道教化。正當此義。若唯識論。初地已上悲
增菩薩。方有留惑之義。今此疏中。於三賢位而論
留惑者。以此是法性宗實教菩薩。根性猛利。初發
心時。便能頓了本性。達妄體空。順性修行諸波羅
蜜。趣理速疾。於惑自在。故於三賢便說留也。得自
在者。能入此觀。能伏此惑故。用觀既齊。故同一位。
覺於下。二。所觀二。先。會通前釋。二種異者。執取計
名二相也。分別等者。於身內計我。於外計我所。於
中具含分別俱生。故云見愛。然於六根本中。除我
見是見惑。餘皆是愛。如常所論。此二等者。即二乘
三賢。同覺此相。俱能了知此我執故。明本下。次正
解本文。先明所覺異相。發起因緣。謂未起觀智時。
無明之念。與異相和合。起諸煩惱。熾然不息。殊不
覺知也。而今下。次明能覺異相觀照功用。謂於無
明念中。照察人我愛見有無道理。知此煩惱由無
明生。始了麤念。故云微覺。是覺念中之異義。念無
下。三。利益。既能等者。於無明中。如理照察人我
之體。了無所得。故云念無異相。斯則我空義也。以
捨下。四。結觀。心捨等者。一是釋前二異相。二則結
觀。例知。以於等者。以覺我空故。不起我執煩惱。故
云捨麤分別等。而猶下。釋相似。眠在住相等者。以
<pb n="545"/>
未能覺法執故。此乃通明二乘三賢。俱名似覺。以
此下。釋所以也。菩薩未證本分是似。二乘雖在自
乘。名為入證。以望大乘。但得我空。未證法空。亦名
未證。故同似覺。斯則望於初地證真。故此名似。問
中。引前為難。可知。答中。先縱。若約下。奪也。謂依覺
有不覺。不覺是惑。不覺與覺。是正敵對。轉依不覺
之惑。方始造業。業與覺義。猶隔一重。故非敵對。以
敵對故。名為似覺。非敵對故。名為不覺。其猶塵鏡
在匣。匣與鏡非正敵對。塵與鏡是正敵對也。此義
亦然。
△三住。
如法身菩薩等。覺於念住。念無住相。以離分別麤念
相故。名隨分覺。
【疏】如句。初地證法身遍滿。乃至九地。悉同證得。皆
名法身菩薩也。覺於念住者。覺前四種住相。雖知
一切法唯是識故。不起心念麤執分別。然出觀後。
於自心所現法上。猶起染淨法執分別。明彼淨心。
為無明所眠。夢於住相。今與無分別智相應。從住
相夢而得覺悟。念無住相者。反照住相。竟無所有。
以離下。異前人執及著外境。故今約心。但云分別。
又異後根本無明生相細念。故云麤念相也。此四
種住相中。於初地七地八地九地。各離一相。故云
離也。下文自當顯耳。雖於麤念住相而得覺悟。猶
自眠於生相夢中。覺道未圓。故云隨分。
【記】如下。初。能觀。十地菩薩。皆證真如。依真如法為
自體故。名法身菩薩。以十地滿心。便成正覺。故此
位中。但標前九。覺於下。二所觀。亦二。先。會前釋。覺
前四種者。以此菩薩。於無明念中。次第覺於四種
住相。謂初地覺相續。從二地至七地覺智相。八地
覺現相。九地覺轉相。此四俱名為住相也。雖知等
者。意明此初地相續雖亡。二地去。智相等猶在。在
觀則無。出觀還有。雖不故意。任運如斯。以是俱生
修道惑故。今言覺於住者。但約在觀時。及後位說
也。亦可此文。通攝地前行相而說。意明在地前時。
信教修觀。知一切法。唯是識現。不起麤念分別執
著。此即已離前異相也。然未親證法空。至出觀後。
而於染淨法上。尚起法執分別。即相續相也。若至
初地。親證唯心境界。遠離二取分別隨眠。覺相續
相乃至見相。故云覺於念住。此則約於後位說也。
明彼下。次。解本文中。初。辨所覺住相生起因緣。謂
未覺之時。無明之念。與此住相和合。堅執而住。竟
無所改也。今與下。二。明能覺住相觀照功用。謂於
無明念中。照察法我。及能所心境有無道理。即轉
分別之心。成無分別智故。念無下。三利益。無明念
中。如理照察法我之體。了不可得。故云念無住相。
斯即法空義也。以下。四結觀。異前等者。揀異前後。
前云麤分別執著。今但云分別。故異前也。後云微
細念。今云麤念相。故異後也。此四下。明前九地所
覺四種住相多少不同。如上所配。此諸菩薩。以於
無明念中。各隨其分。以始覺力。離此念中四種相
也。然則前不離後。後兼離前。今且就別意。各指一
相也。下文。即生滅因緣六染中義。廣釋如彼。雖於
下。釋隨分。眠於生相等者。然今且約通意而指生
相。若別而言之。初地尚餘智等四相。二地至七地。
餘現等三相。八地餘轉生二相。九地餘生一相由。
是隨其智力。覺彼多少不同。故名為隨分也。
△四生。
如菩薩地盡。滿足方便。一念相應。覺心初起。心無初
相。以遠離微細念故。得見心性。心即常住。名究竟覺。
【疏】十地學窮。故云地盡。此句是總舉。下二句別明。
方便。是方便道。相應。是應無間道。覺心初起者。根
本無明。依覺故迷。動彼靜心。令起微念。今乃覺知
也。心無初者。離本覺無不覺。即動心本來寂。猶如
<pb n="546"/>
迷方。謂東為西。悟時即西是東。更無西相。故云無
初相也。前三位中。雖各有所覺。以其動念未盡。故
但言念無住相等。今此究竟位中。動念都盡。唯一
心在。故云心無初相。以遠離下。業識動念。念中最
細。名微細念。謂生相也。此相都盡。永無所餘。故言
遠離。遠離虗妄故。真性即顯現。故云見心性也。前
三位中。相未盡故。不云見性。前三位中。覺未至源。
猶夢生相動彼靜心。業識起滅。故不云常住。今生
相夢盡。無明風止。性海浪歇。湛然常住。又前未至
心源。夢念未盡。求滅此動。望到彼岸。今即夢念都
盡。覺了心源。本不流轉。今無始靜。常自一心。平等
平等。始不異本。故名究竟覺也。
【記】十下。初。能觀。學窮者。十地滿心。有學位極故。方
便道者。是證佛果之方便故。萬行已圓。故名滿足。
此明行滿。無間道者。自此相應。永無間絕故。無間
道內。以此為初。故云一念。此則無念之念也。亦即
始覺合本之一念也。此明智圓。故對法論云。究竟
道者。謂金剛喻定。此有二種。謂方便道攝。無間道
攝。然準論文。依常所配。即此二句。是標解脫無間
也。解脫道證。無間道斷。今方便則覺染心之源。證
解脫極。無間則覺麤相之源。斷間隔極故。下從覺
心至微細念。是釋無間道義。得見心去。是釋解脫
道義。尋文可解。覺心下。二。所觀。始覺覺彼心體初
起之相。故云覺心初起。即生相。起。生也。根本下。明
所覺生相。謂無始迷時。根本無明。轉靜令動。最初
微細。名為生相。由與無明和合。相續不滅。漸至麤
著。起惑造業。流轉無窮。前位雖覺麤相。至此位中。
微念方現也。今乃下。明能覺功能。謂於真淨心中。
照察能起有無道理。所起生相因緣。無不覺知也。
心無下。三。利益。根本不覺。即本覺心。本覺心中。求
於不覺。了無所得。故云無不覺。真淨心體。本自不
動。即動心時。亦無動相。故云本來寂。由無不覺本
來寂故。故云無初相也。此則十地住心。猶有微念。
及至滿心。不見微念也。猶如下。喻明。可見。前三下。
對前辨異。然覺業之位。固不足論。即第二位中。由
有二相未盡。第三位中。亦有一相未盡。既於念中
覺念。未得言心。但於無明念中無住相等。唯此窮
極。洞徹心體。真淨獨存。更無別法。故特言於心也。
以遠下。四結觀。念中最細者。下文云。無明熏習所
起識者。乃至菩薩究竟地。不能盡知。唯佛窮了。生
相者。配屬四相也。以在九為業。在四名生。今約四
位。故須配入。又以論中。無生相之言故。如前凡位。
亦無滅相之言。疏亦配也。此相等者。前諸位中。但
言以捨以離等。而無遠字。今以業相最微。更無微
細為此相本。既能覺了。更無遺餘。方稱為遠離也。
遠離下。釋得見句。真性現者。以妄覆故。真性不現。
以不現故。不得見性。今既離妄。性即現前。以現前
故。即得見性。前三下。對前辨異。下云。一切眾生。不
名為覺。以從本已來。未曾離念故。既有念在。為念
所障。豈得云見性耶。仁王云。始從伏忍。至願三昧
照第一義。不名為見。所謂見者。是薩婆若。前三下
釋常住句。先。敘前位。業識為生滅本。前既未離。豈
名常住。今生下。次。辨此位。前但夢中覺夢。今此夢
念都盡。是謂大覺。方名常住。佛地論云。如大夢覺。
即斯義也。又下。釋究竟句。論云究竟覺者。正是結
名也。前三相例此知。此有五義。故稱究竟。一。斷究
竟。即前離微細念。二。證究竟。即是見心常住。并前
行滿（三）智圓（四）。故成四矣。四事既備。即位（五）究竟
也。前云菩薩地盡以此。疏中。先。敘前位。既言望到。
則知未至。今即下。次。明此位。可知。以更無所進。故
得名究竟也。然此十地滿心。與等妙二覺。義說分
三。若究其體。更無三異。是故此文。與後相望。互出
不定。此中約斷四相。只言菩薩地盡。斷於生相。便
<pb n="547"/>
是究竟。若下文中又云。此無明所起識者。乃至菩
薩究竟地不能盡知。唯佛窮了。又云。智本業染。依
菩薩盡地。得入如來地能離。又不了一法界義者。
從信相應地觀察學斷。乃至如來地能究寬離。應
知第十地覺生相。只一剎那。覺生無生。便是佛位。
義說前後也。若準纓絡經說。等覺照寂。妙覺寂照。
今見性常住。即是照寂名究竟覺。即是寂照。此即
一位之中。約寂照二義而分二覺。無二體也。
△二引經釋成心源無念（四）。初引經以證。二重釋
前文。三舉不覺失。四顯覺者得。初引經以證。
是故修多羅說。若有眾生。能觀無念者。則為向佛智
故。
【疏】若有下。在因地時。雖未離念。能觀如此無念道
理。說此能觀。為向佛智。以是證知佛地無念。此舉
因望果說也。
【記】在因等者。以因中未能親證無念真理。故但能
觀無念道理。此約地前說耳。然以無念是佛地故。
能觀此者。是向佛地之智也。亦可智字。通於所觀。
是則向於佛智。故後譯云。能觀一切妄念無相。則
為證得如來智慧以是下。明引經意。經中既言觀
無念者。是向佛智。當知佛果。決定無念也。此舉等
者。眾生是因。佛即是果。能觀無念。即是望義。望。即
向也。
△二重釋前文。
又心起者。無有初相可知。而言知初相者。即謂無念。
【疏】又者。牒上覺心初起之言。無初相者。非謂覺時
知有初相故也。而言下。問。既無初相。何故說言知
初相耶。故為此答。如覺迷方時。知西即東。更無西
相可知。言知西相者。謂即東也。覺心之時。知初動
念。即本來靜。故云即無念也。
【記】牒上等者。恐聞前覺心初起之言。將謂真心。實
有所起之相。今方覺此。名覺初相。今欲釋出。故此
牒之。非謂等者。以迷時謂有。覺處元無。唯是一心。
何有初相。此亦例前位。皆無所知之相。方成知異
住等。問下。攝前難起。故為下。指論以答。如覺下。約
喻釋意。覺心下。合顯論文。並可知。
△三舉不覺失。
是故一切眾生。不名為覺。以從本來。念念相續。未曾
離念。故說無始無明。
【疏】不名覺者。是前無念。得名為覺故。即顯有念。不
得名覺。以從下。顯不覺所以。即金剛已還一切眾
生。未離無始無明之念。故不得名覺。然則前對四
相夢之差別。故說漸覺。今約無明眠之無異。故說
不覺。故說無始者。結成不覺義也。此顯無有染法。
始於無明。故云無始。又無明依真。同無始故也。
【記】是前下。釋是故二字。即顯下。解餘文。金剛已還
者。無間道前諸位菩薩。與諸異生。故云一切。未離
等者。以生相念盡。始得名覺。當知前之三位。皆名
不覺。況異生耶。然則下。對前釋成也。以前說隨分
覺及相似覺者。以約無明夢中四相差別。各齊一
相而論。故有覺義。由分淺深。遂有隨分等別。今約
無明眠之不別。俱名不覺。夢雖有差。眠豈有異。無
明。即生相也。此顯等者。顯無明即為諸法之始。以
是五住煩惱之端。十二因緣之首故。故下云。當知
無明。能生一切染法。既為能生。則知無有先於此
者。斯則無始。屬於他染。無始之無明。依士得名。又
無明下。約當體釋無始也。謂此無明。無有初際。以
依真故。斯則無始即無明。持業得名。故下文云。以
如來藏無前際故。無明之相亦無有始。
△四顯覺者得。
若得無念者。則知心相生住異滅。以無念等故。
【疏】若至心源。得於無念。則遍知一切眾生。一心動
轉。四相差別。以無念者。釋成上義。疑云。佛得無念。
<pb n="548"/>
眾生有念。有無懸隔。何能知耶。釋云。眾生有念。本
來無念。佛既得彼無念。無念與念。本來平等。故云
以無念等故。是故得知也。又釋云。以四相念中。各
即無念。故云以無念等也。是故得無念者。遍知四
相諸念也。
【記】若至等者。此顯始覺。覺至心源。見自無念。亦知
一切眾生。皆悉轉彼一靜心。成四相差別也。雖云
知四相。乃是知眾生同是一心。本來成佛也。如華
嚴說。如來成正覺時。普見一切眾生悉皆成佛。釋
云等者。佛得無念。知念本無。眾生雖現在念中。佛
知彼念。亦即無念。斯則佛無念。與眾生有念義齊。
故云等也。以念即無念。故得彼無念。始知四相念
也。此即生佛相望論等義。又釋下。約四相相望明
等義意明四相。皆是轉彼一靜心所成。所成四相。
既各無體。豈不即是一靜心耶。靜心。即無念也。既
一一相。皆即無念。是故平等。以平等故。得無念者
而能知之。如一珠中。現四色像。見珠體者。悉能知
之。然前以有念即無念為等義。此以四相各即無
念為等義也。上解是海東疏。依大論釋。義則約覺
至心源。以己得無念故。則知一切眾生生住異滅
也。據論文。只有知心相言而無眾生語。今直就文。
更助一解。謂得此無念之時。已覺初相。本無所起。
常自一心。本來無念。由是則知四相皆然。即是一
心。是心之相。元未曾起。非謂別有生住異滅。從心
而起也。何以故。以一一相。皆同初相。即是無念。故
云以無念等故。無念唯一。故云等也。故次文云。四
相俱時同一覺故。一覺。即無念也。後譯云。若妄念
息。即知心相生住異滅。皆悉無相。
△三明始不異本。
而實無有始覺之異。以四相。俱時而有。皆無自立。本
來平等。同一覺故。
【疏】而實句。標也。雖始得無念之覺。然其所覺四相。
本來無起。待何不覺而有始覺之異。
【記】先。標立。得無念者。謂得覺無念之始覺也。本無
起者。即四相本無念故。待何等者。因不覺有始覺。
今不覺既無。始覺亦絕也。
【疏】以四下。釋成上義也。以彼四相。一心所成。鈎鎖
連注。無有前後。離淨心外。無別自體。無自體故。本
來平等。同一本覺然未至此位。隨其智力。前後而
覺。未稱法故。不得同本。今既四相俱時平等。覺知
皆無自體。同一本覺。是故則無始覺之異。
【記】次。釋成二。初。正為釋成。四相俱時有者。以轉彼
靜心一念所成。一念本無念。四相無自性。是故皆
無自體得成立也。如依一水而有千波。波無別體。
皆同一水。然未下。對前辨異。先。指昔。今既下。顯今
並可知。
【疏】問。四相云何而得俱時。既其俱時。何故上文覺
有前後。答。上已辨竟。謂唯一夢心。四相流轉。處夢
之士。謂為前後。各各隨其智力淺深。分分而覺。然
大覺之者。知夢四相。唯一淨心。無有體性。可辨前
後。故云俱時無有自立等也。故攝論云。處夢謂經
年。悟乃須臾頃。故時雖無量。攝在一剎那。此中一
剎那者。即謂無念。楞伽云。一切法不生。我說剎那
義。初生即有滅。不為愚者說。解云。以剎那流轉。必
無自性。無自性故。即是無生。若非無生。則不流轉。
是故契無生者。方見剎那也。又淨名經中。不生不
滅。是無常義等。楞伽又云。七識不流轉。不受苦樂。
非涅槃因。如來藏者。受苦樂。與因俱。若生若滅。此
等經意。並明真心隨流。動作諸法。諸法無別體性。
故唯是真心。無有別法。是故四相即一真心。不覺
即同本覺故。
【記】問下。二問答通妨三。初。正申問答。問中兼難。可
詳悉。答中。辨竟者。指前正釋。是也。謂唯下。重釋。處
<pb n="549"/>
夢士者。即金剛已還。及一切異生也。大覺。即佛位。
並如前說。攝下。二引經論證三。初。引攝論別證四
相唯一心。先。引文。前二句。舉喻。後二句。合法。以須
臾間睡。成多年夢。如有說言。一夢之間。經歷三世。受
身生死。此之謂也。此中下次。明意。經年夢事。不出
須臾。無涯生死。不出剎那。彼論剎那。即今之無念。
故指彼同此也。楞下。二。引楞伽通證心相（一心與四相也）
二無異二。初。正引。剎那。生滅流轉也。滅。即不生義。
初二句。無生即生。證一心不異四相也。次二句。生
即無生。證四相不異一心也。解下。二。釋文。先順明
釋第三句。意云。剎那生即無生。以無自性故。若非
下。次。反顯釋初二句。謂若剎那不是無生。即有自
性也。既有自性。即不流轉。今剎那既是無生。即知
無有自性。既無自性。必能流轉。故云一切法不生。
我說為剎那。是故下。後。總結釋第四句。由是剎那
即無生故。所以契無生者。即能見剎那也。此即例
前四相諸念即無念故。是故得無念者。方覺四相。
唯是一心也。又下。三。引二經別證一心成四相。先。
淨名。意云。無常之法。必無自性。以無性故。即不生
滅。不生滅。證一心。無常。證四相。楞下。次。楞伽。此引
宋譯文。若唐譯云。五識身非流轉。總之不論五識
七識。皆非無生。故不流轉。圓覺云。知是空華。即無
流轉。亦無身心受彼生死。如來藏等者。以有實體
不可泯故。故生滅處。即如來藏。楞嚴云。生滅去來。
本如來藏妙真如性。當知前三句。反明七識無體。
非無生。則不流轉。是帶引也。後三句。順明藏心有
體。是無生。無性。故流轉。即將彼流轉無性。證此四
相無念義。如來藏。即一無念心。生滅等。即四相諸
念。此是正引也。深思之。此等下。三。總結大意。真心
作諸法者。結釋第三引淨名楞伽二經意。諸法唯
真心者。結釋初引攝論一意。合之則結釋第二引
楞伽心相相即意。是故下。會通此中文旨以答釋
也。然此前四位文一段。及引經後至今文一段。正
同圓覺經中。依位漸證。忘心頓證。具明此者。意令
頓悟漸修。自然成位。其猶學射。心唯在的。箭有近
遠。楞嚴亦云。理則頓悟。乘悟併消。事非頓除。因次
第盡。由是若不說漸位。則階降何知。若不說頓門。
則終卒難入。由是具說以備修行。
△二本覺（二）。初明隨染本覺。二明性淨本覺。初
明隨染本覺。
【記】亦可前則略說是體。文云。心體離念故。此段是
相。文云。生二種相故。後四鏡是體相雙辨。文云。覺
體相故。
△中又三。初總標。二徵列。三辨相。初總標。
復次本覺。隨染分別。生二種相。與彼本覺。不相捨離。
【疏】此二既在隨染門中。故云生也。生已不離。不動
覺體故。
【記】此二下。以是本覺。不合言生。今隨染緣還淨而
顯。故有生義。斯則顯故名生。非創然而生也。故下
文云。顯現法身等。生已不離者。其實即是彼覺。今
此言。是義說也。其猶明鏡。在塵出塵。其體不別。
△二徵列。
云何為二。一者。智淨相。二者。不思議業相。
【疏】智淨者。明本覺隨染還淨之相。不思議業者。明
還淨本覺業用之相。此之二相。若離染緣。則不得
成。故云隨染也。
【記】明本等者。自隨流而還源。自垢染而清淨。亦即
自隱而顯也。覺處不覺。久被塵染。却復本真。故云
還淨。明還等者。昔以相隱而用廢。今以相顯而用
興。其猶出塵之鏡。形對而像生也。此之下。總明二
相。得稱隨染所以也。然智淨相。離自業識等染緣
故不成。以無能顯故。故下云。若離不覺之心。則無
真覺自相可說等。若不思議業相。離彼眾生等染
<pb n="550"/>
緣故。亦不成以無能感故。故下云。諸佛如來。唯是
法身智相之身第一義諦。無有世諦境界。離於施
作。但隨眾生見聞得益。故說為用。由是此二。俱名
隨染。
△三辨相（二）。初智淨相。二不思議業相。初智淨
相（二）。初直明淨相。二問答釋成。初直明淨相（二）。
初因。二果。初因。
智淨相者。謂依法力熏習。如實修行。滿足方便故。
【疏】智句。牒章。法力熏者。真如內熏之力。及所流教
法外緣熏力。此在地前。依此熏力。修習資糧加行
善根也。如實修者。登地已上。行契真如也。滿足者。
十地行終也。此在金剛因位極處。
【記】真如等者。在內為理法。在外為教法。雖內外不
同。皆名為法。由是論中通言法也。此在等者。但由
熏習力故。緣教修行。從初信位。終至第十迴向也。
資糧者。謂十信三賢。具修福智。為成佛之資糧故。
亦名順解脫分善。加行者。即暖。頂。忍。世第一。四種
加行。此在三賢位後。十地位前。加功用。行。以求見
道故。亦名順決擇分善。此四加行。依四尋伺四如
實觀。觀名。義。名義自性。名義差別。假有實無。如暖
頂二位。同修四尋伺觀。忍世第一。同修四如實觀。
暖位修明得定。發下尋伺。觀無所取。頂位修明增
定。發上尋伺。重觀無所取。忍位修印順定。印前順
後。發下如實智。此有三品。下品印無所取。中品順
無能取。上品印無能取。言如實智者。如實遍知名
等四法。離識非有。所取若無。能取亦無也。世第一
位。依無間定。發上如實智。雙印二空。又離所取。能
除遍計。離能取。除依他起。雙印二空。得圓成實。猶
帶空相。非真唯識。故彼頌云。現前立少物。謂是唯
識性。以有所得故。非實住唯識。登地已上者。初地
見道。二地已上。即是修道。以此二位。證真起行。還
契於真也。非同地前緣教而修。故云如實。以地前
是教道。此名證道故。金剛等者。於此定位二種道
中。方便道也。義見前文。
△二果。
破和合識相。滅相續心相。顯現法身。智淳淨故。
【疏】由前方便。能破和合識內生滅之相。顯不生滅
之性。此根本無明盡故。心無所合。即顯法身本覺
義也。即於此時。能滅染心之中業相等相續之相。
不滅相續心體。故令隨染本覺之心。遂即還源。成
淳淨圓智。成於應身始覺義也。然此始覺。無別始
起。即是本覺隨染作也。今染緣既息。始還同本。故
云淳淨。淳淨智。即智德。餘皆斷德也。
【記】由前等者。即方便行為能破。生滅相為所破。又
方便道為能顯。不生滅性為所顯。此根等者。以未
至此位之前。根本無明。與真淨心。常相和合。成此
識相。今至此位。無明既盡。唯一心在照體獨立。與
誰為合。故中論云。一法云何合。即顯等者。此中疏
意。明今論文是隔句顯發（准理。論文應云。破和合識相。顯現法身。滅相續
心相。智淳淨故。故今疏隔句顯發論文。是依義不依文以釋也）。謂破和合識內根
本無明生滅之相。即顯不生滅法身本覺。滅染心
中業等相續之相。成淳淨圓智報身始覺。今此且
明初段顯法身義。法身即本覺。隱顯得名。今雙舉
者。要對後始覺故也。即於等者。以六染心。皆依無
明。與真和合而得相續。今無明既盡。和合不成。染
心依何而得相續。故並隨滅。然諸染心。皆相妄而
體真。故相滅而體不滅。故云不滅心體也。故令等
者。比以無明和合。染心相續。故使本覺。曠劫隨流。
今既無明破。染心滅。無所拘累。故得此心。却復元
淨。其猶窮子歸家。摩尼出垢也。成淳淨圓智者。不
雜故淳。離染故淨。無缺故圓。滅識故智。成應身始
覺者。應有二意。一者。應字。平聲呼。名相應身。謂始
覺智與本覺相應。即報身也。例如下云自然相應。
<pb n="551"/>
二者。真諦三藏。呼報身為應身。應地前相似名字
覺位菩薩。名為劣應。亦名為化。應地上隨分覺位
菩薩。名為勝應。亦名為報。此之他報。屬下用中。今
是自受用報。修因所感。故名為應。智德圓淨。亦名
智身。並屬此攝。然此始覺與前本覺。皆是能成。此
應身與前法身。皆是所成。意謂識相破而性在。性
即本覺。本覺能成法身。心相滅而智淨。智即始覺。
始覺能成報身。此皆義說能所成也。然此段文。亦
是海東疏義。疏註參而用之。石壁失照。作應化解。
不知下之不思議業相。方是應化身故。如此。則三
身義足不爾。文中便成欠剩。剩一化身。欠一報也。
然此下。始本同也。以始覺是本之用。由有染故。本
覺起用以為對治。今染緣既息。用還歸體。故轉其
名為圓淨智也。斷德者。除淳淨智外。餘三句文。悉
是斷德。識與心相。是所斷法。法身。是彼斷所顯故。
後之一相。即是恩德。則三德備矣。若依此說。前之
應身。正當屬報。文理甚順。
△二問答釋成（二）。初執真同妄問。二簡妄異真答。
初執真同妄問。
此義云何。
【疏】問意云。如上所說動彼靜心。成於起滅。今既盡
於生滅。應滅靜心。
【記】如上等者。前云依如來藏故。有生滅心。仍說和
合不相捨離。今生滅既滅。真亦合滅。如何却云滅
相續心顯現法身智淳淨耶。斯則約相即門。以相
難性也。
△二簡妄異真答（三）。初法。二喻。三合。初法。
以一切心識之相。皆是無明。無明之相。不離覺性。非
可壞非不可壞。
【疏】以下。答意云。業等染心。名諸識相。此等皆是不
覺之相。非約心體說。
【記】初。釋正難。前說心成識者。但是心相成識。今言
識滅者。亦是心相滅。斯則生之與滅。皆約心相。不
約心體。故得說言滅相續心顯法身等。此則約非
一門。性相不即而答也。
【疏】無明下。轉難云。既言識相。皆是無明。故說滅者。
皆應別有體性。離於真如。即真妄別體難也。故此
答云。如此諸識不覺之相。不離隨染本覺之性。
【記】次。釋轉難。難意云。既若起滅不干心體。斯則真
妄迢然。如何前云轉彼靜心成起滅耶。此約性相
相離義邊為轉難也。如此等者。意云。前雖云相滅。
但是相融歸性。義說為滅。以此識相。不離覺性故。
是則真妄元無別體。如何難云離真有妄耶。此乃
約性相不離義以答釋也。
【疏】非可下。謂此無明之相。與彼本覺之性。非一非
異。非異故非可壞。非一故非不可壞。若依非異非
可壞義說。無明即明故。涅槃經云。明與無明。其性
無二。無二之性。即是實性。若就非一非不可壞義
說。無明有可滅故。涅槃云。因滅無明。得菩提燈。無
明滅覺性不壞。滅惑之義。準此知之。
【記】三。結前義。雙結成前二義也。前句結後義。相不
離性。成得轉彼靜心為起滅等。後句結前義。心相
是無明。成得滅相續心現法身等。非一異等者。後
譯本云。相與本覺。非一非異。非是可壞。非不可壞
等。生滅門初。已曾廣釋。今却以彼非一異義。成此
文中非壞不壞義。此即約義總標也。若依下。引經
別釋。無明即明。故不可壞。壞則壞於明體故。涅槃
具云。明與無明。凡夫為二。智者了達。其性無二。無
二之性。即是實性。若就等者。以識相即非心體故。
所以因滅無明。得菩提也。無明滅下。結成可壞之
義。此正顯前文滅相續心顯法身也。如正法念經
說。水乳一處。鵝王飲之。乳盡水在。滅惑準者。世人
皆謂斷盡惑結。然後證真。殊不知惑體本真。全覺
<pb n="552"/>
之不覺。如迷東為西。誰之過耶。而欲求滅西相。然
後見東。愚之甚矣。
△二喻。
如大海水。因風波動。水相風相。不相捨離。而水非動
性。若風止滅。動相則滅。濕性不壞故。
【疏】一。水因風動。真隨妄轉喻。二。水風不離。真妄相
依喻。三。水非動性。真體不變喻。此顯非自性動。但
隨他動也。四風滅濕不壞。息妄顯真喻。此明若自
性動者。動相滅時。濕性隨滅而但隨他動。故動相
滅時。濕性不壞。
【記】真隨妄轉者。即下淨心因無明風動。水風不離
者。濕是水相。動是風相。動處全濕。濕處全動。是不
相捨離。亦可水相者。波動也。風相者。亦波動也。以
水之與風。俱用波為相。故云不相捨離。以喻一切
染法。依真而起。由癡所發。染法望真（波望水）。是真之
相（水相）。若望於癡（波望風）。是癡之相（風相）。如下云。以一切
染法（波）。皆是不覺相（風）故。又云。皆同真如性相（水）。
故此喻之。真妄相依者。即下心與無明。不相捨離。
真體不變者。即下心非動性。心性寂滅。本非動作。
以不守自性。隨他無明。故成起滅。如水濕性。本不
動搖。由風故動也。息妄顯真者。即下無明滅。相續
則滅。智性不滅。此明等者。意謂若自真性是動法
者。識相滅時。真性應滅。今既不滅。應知非自性動
也。如彼水性。若自性動波相滅時。濕性應滅。今既
不滅。應知非自性動也。
△三合。
如是眾生自性清淨心。因無明風動。心與無明。俱無
形相。不相捨離。而心非動性。若無明滅。相續則滅。智
性不壞故。
【疏】一。心因無明動。合水隨風動也。以水不能自浪。
要因風起波。風不能自現動相。要因水方現動相。
故風動即水動。無別體也。所況可知。二。心無明不
離。合風水相依也。以濕全動。故無於水相。以動全
濕。故無於風相。心法亦爾。真心隨熏。全作識浪。故
無心相。然彼識浪。皆即是真。故無無明相。三。心非
動性。合水性不動也。四。無明滅智不壞。合風息顯
水。根本無明滅。合風滅。業識滅。合動相滅。隨染本
覺照察之性不滅。合濕性不壞也。
【記】水隨風動者。即前大海因風波動也。以水下。喻。
所況句。合。應云。以心不能自生其識。要因無明以
成識等。無明不能自現妄相。要因心方現妄相。故
無明動相。即心動相。無別體也。故前云。染法望真。
是真之相。若望無明。是無明相也。風水相依者。即
前水相風相。不相捨離。然於中俱無形相義。喻中
不言。故今疏中。約法顯喻。以濕下。喻明無水風相。
心法下。法合說無心無明相。若據疏意。即約全奪
兩亡之義。今於疏外。別助一解。言心與無明俱無
形相者。此約真妄各住自位時說也。舉此義者。要
顯真妄之相。不相離故。以真本無形相。約染心以
說其相。無明亦無形相。還指染心以為其相。斯則
住自位時。雖無形相。而真妄和合。共現染相。以此
染法。亦是真如相。亦是無明相。故云不相捨離。如
父母共生一子。此子亦是父之子。亦是母之兒也。
問。何故前喻中。只言風相水相。不相捨離。而不云
俱無形相耶。答。以前文中。但喻不相捨離義。不喻
無形相義。以水不起波相時。亦有濕相故。風動相
亦如是。但取分喻。故不言無形相也。問。喻中云風
相水相。法中云俱無形相。法喻豈齊耶。答。喻中就
所起共相（波浪）說。故皆云相。法中就能起自相（心無明）
說。故云俱無。雖無自相之相。而有共相（染法）之相。法
喻正齊也。然喻中約已起。故云相。法中約未起。故
云俱無。又喻中約合法。故云相。法中約開法。故云
俱無也。然今法喻正意。只明無明之相。與覺性不
<pb n="553"/>
相捨離義。不顯無形相義。故前喻中。不喻此也。合
中雖有無形相言。正意亦要顯不相離。詳之。水性
不動者。即前水非動性。風息顯水者。即前云。若風
止滅。動相則滅。濕性不壞。一一別配。可知。根本下。
釋無明句。業識下。釋相續句。隨染下。釋智性句。並
可見。
△二不思議業相（二）。初依體總標。二約用別辨。
初依體總標。
不思議業相者。以依智淨相。能作一切勝妙境界。
【疏】不句。牒章。能作境者。謂與眾生。作六根境界故。
寶性論云。諸佛如來身。如虗空無相。為諸勝智者。
作六根境界。示現微妙色。出於妙音聲。令齅佛戒
香。與佛妙法味。使覺三昧觸。令知深妙法。故名妙
境界。
【記】論云。依智淨者。是依真起應。如依鏡明。現諸色
像也。謂前隨染本覺之心。始得淳淨。依此智力。現
應化身。與彼眾生作利益故。故寶性論云。何者。成
就自身利益。謂得解脫。遠離煩惱障智障。得無障
礙清淨法身故。何者。他身利益。既得成就自身利
益已。無始世來。自然依彼二種佛身。示現世間自
在力行。是名成就他身利益。他身。即應身也。唯識
論云。大圓鏡智。能現能生身土智影等。疏云謂與
等者。一切雖多。不出六境。故標此也。寶性下。引論
釋義。虗空無相者。即前所依之真身。唯是如如及
如如智。周遍一切。無有差別。故如虗空。為勝智者。
即能感應化之機。深猒生死。樂求涅槃故。此有二
類。一。地上感勝應身。二。地前等感劣應身。作六根
境。如文具顯。
△二約用別辨。
所謂無量功德之相。常無斷絕。隨眾生根。自然相應。
種種而現。得利益故。
【疏】所謂下。有四。一。無量相。橫顯業德。廣多無量。二。
常無絕。豎顯業根。深窮來際。三。隨相應。顯業勝能。
無功應機。四。現得益。顯業勝益。利潤不虗。如此則
是報化二身。真如大用。無始無終相續不絕故。
【記】先。通釋論文也。業德者。如下云。身有無量色。色
有無量相。相有無量好。所住依果。亦有無量種種
莊嚴等。業根者。如下云。隨其所應。常能住持。不毀
不失。斯則橫豎皆依真覺。故得無量無斷。勝能者。
如法華云。應以佛身得度者。即現佛身而為說法
等。有感斯應。不用加功。如百水不上升。一月不下
降。慈善根力。法爾如此。故論曰自然也。勝益者。或
見形以發心。或聞法以起行。乃至知覺。功不唐捐。
故云不虗。此二句別釋此文也。如此下。通結上義
也。報化等者。報即地上所見。亦名勝應。化即地前
所見。亦名劣應。又下云。依於業識。菩薩從初發意。
乃至究竟地心所見者。名為報身。依分別事識。凡
夫二乘心所見者。名為應身。此二種身。皆淨智所
顯真如之用也。無始等者。即前常無斷絕也。下文
自顯。
【疏】問。始得自利。方起利他之業。云何利他說無始
耶。答。以無明盡故。始覺即本覺。然彼本覺。無始世
來。常起業用。利益眾生。是故始覺同彼。亦無有始。
以一切佛。無差別故。無新舊故。皆無始覺之異故。
本覺平等。無始無終故。故能常化眾生。是真如之
用。故云不思議業也。此本覺用。與眾生心。本來無
二。但不覺隨流。用即不現。妄心猒求。用則於彼心
中。稱根顯現。而不作意我現差別。故云隨根自然
相應。雖不作意。現無不益。
【記】次。問答釋妨也。初問。意云。始得智淨相以自利。
方起不思議業以利他。故上云以依智淨作勝境
界。若然者。則利他有始。何言無始耶。答下。二答三。
初。約一佛釋。本覺常起用者。有其兩意。一。約內熏
<pb n="554"/>
說。即自體相熏習義。故下云。從無始來。具無漏法。
備有不思議業。作境界之性。依此二義。恒常熏習
等。二。約應化說。應化不起者。但以妄染覆之。非謂
本覺無此應用。亦非固心抑令不起。斯則過在於
妄。何責於覺。實如崑竹有龍鳳之音。塵鏡有光明
之用。如或裁之以利。磨之以塵。則何患乎。雅韻精
明而不顯發耶。以一下。二。等諸佛釋。通約十方三
世諸佛。皆以始覺同本。故得應用無始終也。此本
覺下。三。同眾生釋。以眾生真心。與佛真心不別。故
佛應用。即是眾生應用。用即體起。故云無二。若就
佛說。用即屬佛。若就眾生說。用則屬眾生。略同明
月現在澄潭。此所現月。亦是月影。亦是潭影。下文
廣釋。
△二明性淨本覺（二）。初總標。二別釋。初總標。
復次覺體相者。有四種大義。與虗空等。猶如淨鏡。
【疏】再辨前本覺。故標云復次。牒云者。以空及。鏡。皆
有四義。故取之為喻。一。空鏡。謂離一切外物之體。
二。不空鏡。鏡體不無。能現萬像。三。淨鏡。謂磨治離
垢。四。受用鏡。置之高臺。須者受用。四中前二自性
淨。後二離垢淨。又初二就因。隱時說。後二就果。顯
時說。又前中約空不空為二。後中約體用為二。又
初二體。後二相。故云覺體相也。又初一及第三。明
有空義。第二第四。明有鏡義。故舉二喻。
【記】論云四種大義者。但明覺相有四種義。以一一
義。皆遍法界。遂舉二喻。以虗空喻周遍。故云有大
義與虗空等。以淨鏡喻四種。故云有四種義猶如
淨鏡。所以具明者。若單舉空喻。則不顯四義。若單
舉鏡喻。則不顯周遍。遂雙舉二喻。互相顯發也。又
據疏云。以空及鏡皆有四義。則空鏡皆具四種大
義也。四種者。謂無相。等現。清淨。明照也。大者。謂遍
空。遍現。遍淨。遍照也。空於平等（二）無相（一）義顯。故
云與虗空等。鏡於清淨（三）明朗（四）義顯。故云猶如
淨鏡。鏡四大義。如疏可知。空四大義。釋相如何。一
者。無相空。經云。觀晴明空。唯一晴虗。逈無所有。二
者。現相空。經云。譬如虗空。體非羣相。而不拒彼諸
相發揮。三者。出離空。經云。出土尺丈。得尺丈空。虗
空淺深。隨出多少。四。受用空。經云。若築牆宇。穿為
小竇。參合羣器。名為異空。下論文不釋者。例鏡知
故。一。下文二。初。略配。空者。此就真體本無妄染。如
文云。從本已來。一切染法。不相應故。猶如於鏡。唯
有性明。故云空也。鏡中所現。但是影像。其相元無。
亦成空義。不空等者。雖無妄染。然有自體。及性功
德。若無其體。將何現物。餘二可見。此四如次以配
四義。前雙標而後單釋者。以空隨鏡顯也。但釋鏡
義。自挾虗空。四中下。二。料揀。配有五對。初。性淨離
垢對。二。因隱果顯對。三。空有體用對。四。體相對。五。
空鏡對。一三有空義者。然空語雖同。而空義不同。
以第一就因。無妄體為空。第三據果。離妄相為空。
二四有鏡義者。義亦不同。二以本來現物為鏡。四
以隨時照物為鏡。然則一三非無鏡義。二四非無
空義。今但取增勝配之。
△二別釋（四）。一如實空鏡。二因熏習鏡。三法出離
鏡。四緣熏習鏡。一如實空鏡。
云何為四。一者。如實空鏡。遠離一切心境界相。無法
可現。非覺照義故。
【疏】云何句。通徵。一下列釋。如實空者。真如中妄法
本無。非先有後無也。遠離等者。倒心妄境。本不相
應。非謂有而不現。但以妄法理無。故無可現。如鏡
非不能現。但以兔角無故無可現也。非覺照者。有
二義。一。以妄念望於真智。本無覺照之功。以情執
違理故。如鏡非有外物。以彼外物無照用義故。即
顯鏡中無外物體。二。以本覺望於妄念。亦無覺照
功能。以妄本無故。如淨眼望空華。無照燭之功。亦
<pb n="555"/>
如鏡望兔角。此約遍計說。下約依他說。故能現世
間境界。
【記】如實句。初。標名。本無等者。以從本已來。不相應
故。非同隨相之說。未斷則有。斷已始無。故名本無。
亦非推之使無也。遠下。二。辨相。論中初二句。正顯
空義。無法一句。重辨所空。疏中法喻對顯。昭然可
見。非覺照句。三。結名二。初。正釋二。初。約妄無真照
之功。此則以所對能。於中先。法說。違理者。理有覺
照。妄既違理。即無覺照。既無照用。理中豈能容彼
妄耶。由是前云遠離也。如鏡下。次。喻顯。如鏡銅體。
本有照用。外木石物。與鏡體違。則無照用。既無照
用。鏡中豈能容彼木石物耶。以有照與無照。非和
合故。亦猶仁人之家。豈容不仁人共住。以性相違
故。二下。後。約真無妄覺之用。此則以能對所。於中
亦先法。次喻。並可知。圓覺云。無知覺明。不依諸礙。
即斯義也。然此二義之中。雖約妄約真。皆就無能
照說也。問。妄屬無明。容無能照。真性明了。教理俱
成。何言無照。答。今言真無照者。但無能所之照。不
無性明之照。如楞嚴云。性覺必明。妄為明覺。今此
但無妄為明覺之照也。疏中約所顯能。非謂但無
所照義爾。此約下。二。通妨。或問曰。次云一切境界。
悉於中現。云何此言無可現耶。故此釋通。遍計情
有理無。依他相有性無。故知此言無可現者。妄無
體故。下云現者。有虗相故。其次云常住一心等。即
明依他無體。唯是圓成。則三性之義備矣。
△二因熏習鏡。
二者。因熏習鏡。謂如實不空。一切世間境界。悉於中
現。不出不入。不失不壞。常住一心。以一切法。即真實
性故。又一切染法。所不能染。智體不動。具足無漏熏
眾生故。
【疏】因有二因義。初。能作現法之因。二。作內熏之因。
亦可初是因義。後是熏習義。故云因熏習也。
【記】初。標名。現法因者。以次云現境界故。內熏因者。
次云熏眾生故。亦可下。重辨。斯則因義通而熏義
局也。以現法及熏習。俱名因故。現法非是熏習義
故。
【疏】不空。此總出因熏法體。謂有自體。及性功德故。
【記】次。出體。有自體者。異妄無自體故。及功德者。異
恒沙煩惱故。妄則不唯無功德。兼無自體。真則不
唯有自體。兼有功德。如前文云。以有自體。具足無
量性功德故。
【疏】一切下。別釋二因。初因。境界悉現者。明一切法
離此心外。無別體性。猶如鏡中。能現影也。不出者。
明心待熏。故變現諸法。非不待熏而自出也。不入
者。離心無別能熏。故不從外入也。不失者。雖復不
從內出外入。緣起之法。顯現不無也。不壞者。諸法
緣集。起無所從。不異真如。故不可壞。如鏡中影。非
刃能傷。以同鏡故。住一心者。會相同體。即真性者。
釋成同體所由。以於心中顯現。無出入等故。即無
體性。無體性故。本來平等。不異真如。故云常住一
心即真實性。
【記】三。釋義二。初。現法因。離心無者。下云。三界虗偽。
唯心所現。離心則無六塵境界。明心等者。待無明
緣熏。方變諸法。若自出者。無明斷後。應出法無窮。
則修斷何益。故知不待無明。法則不從內出。離心
等者。雖云待緣熏方出。非謂別有他法。自外而入
為能熏耳。以是即心不覺之因為能熏故。能熏既
非心外。所現安得離真。故非外入。又此諸法。全心
而成。非謂諸法從心內出而現於外。此即非如人
從室內而出名為現也。又非別有諸法自外而來。
入此心中以現其影。此即非如形對於鏡而現其
像也。以心無內外故。雖復等者。心境歷然。染淨宛
爾故。諸法下。法喻者。鏡。喻真如心。影。喻法緣無從。
<pb n="556"/>
刃傷。喻智斷。心鏡上無明塵垢。智刃可刮斷。而心
鏡內法影。非智刃可割傷也。斯則性起為相。故不
失。相同於性。故不壞。以心無失壞故。此四句。揀濫。
謂內能不出。外所不入。緣起不失。理實不壞。又因
不出。緣不入。相不失。性不壞。又內不從六根出。外
不從五塵入。果不從當來失。因不從過去壞。又不
從自性生。不出也。不從他性生。不入也。不從無因
生。不失也。失去親生真因。便為無因性故。不從共
性生。不壞也。自他各壞其體。方可成共性故。常住
一心者。有二意。一者。以一切法。常依一心而住。故
得不出不入。不失不壞也。二者。諸法當體常住。唯
是一心。一心之外。無有一法可為出入失壞也。故
經云。世間相常住。此二中前義為正。以下有論自
釋成故。此一句。正顯。良以常住一心。故得一切境
界悉皆現也。疏文可知。釋成同體等者。意云。何以
諸法。常依一心而住耶。故此釋云。以諸法相。即是
真性體故。斯則以此二句。近釋上同體義也。以於
下。通敘前文者。顯此段論。是展轉互相釋成也。若
欲易明。應云。一切境界。悉於心中顯現者。以無出
入失壞故。無出入失壞者。即無體性住一心故。住
於一心無體性者。以一切法。本來平等。不異真如
性故。是則此二句。遠結前後一段義也。
【疏】又一切下。釋後因。謂以性淨故。雖現染法。非染
所污。非直現染之時。非染所染。亦乃由現染故。反
顯本淨。如鏡明淨。能現穢物。穢物現時。反顯鏡淨。
豈此穢物能汗鏡耶。若不現染。則無以顯其不染。
是故現染。釋成不染義。智體不動者。以本無染。今
無始淨。是故本覺之智。未曾移動。又雖現染。不為
所染。故云不動。如鏡中像。隨質轉變。然其鏡體。未
曾移動也。具足無漏者。謂此本覺中恒沙性德。無
所少也。熏眾生者。謂又與眾生。作內熏之因。令猒
生死苦。樂求涅槃樂。故勝鬘經云。由有如來藏。能
猒生死。樂求涅槃。佛性論云。自性清淨心。名為道
諦。
【記】二。熏習因。以性下。順釋文。非直下。別顯意。先。法。
次。喻。若不下。反以結成。以本下。約本淨今淨明不
動。又雖下。約現染不染明不動。亦先。法。後。喻。此本
下。即下所說大智慧光明義。乃至無有所少義等。
又與下。即自體相熏習義。勝鬘下。引經論證。道諦。
即出世因。熏習因也。
△三法出離鏡。
三者。法出離鏡。謂不空法。出煩惱礙智礙。離和合相。
淳淨明故。
【疏】謂真如之法。出於二障。離於和合。故云出離。前
是在纏性淨不空如來藏。今明不空出纏離垢法
身。如寶性論云。有二淨。一。自性淨。以同相故。二。離
垢淨。以勝相故。不空。出法體也。即前因熏之法。惱
礙者。麤細染心。智礙者。所依無明。離和合者。淨心
出障。破業識等和合。淳者。離和合雜相故。淨者。無
惑染故。明者。出無明故。謂大智慧光明等。
【記】初。標名。謂下。解釋當文。前是下。料揀前後。性淨。
即初義。不空。即二義。彼二在纏。故通名如來藏。但
以空不空異耳。今明不空者。與前不空義同。法身
者。與前如來藏。義異體同。彼隱此顯。故前云依法
身說本覺。後云如來藏亦名如來法身。然法身但
屬第三鏡。其後一鏡即是報化身也。寶性下。引證。
同相者。通凡聖故。勝相者。勝於因故。然初淨。即前
二義。後淨。即後二義。不空下。二。出體。即前法者。即
是前為二因之法也。前明熏因。今明離障。故重指
之。惱障下。三。辨相。麤細染心者。四麤三細心也。下
云。染心義者。名煩惱礙。所依無明者。根本枝末。是
六染所依法故。下云。無明義者。名為智礙。出障者。
出前二礙。礙。即障也。二障既出。業識等亡。心無所
<pb n="557"/>
合。故云離也。離和合等三段。即翻前和合煩惱智
礙。成此淳淨明故。淳是總。淨明為別。謂淳淨故。淳
明故。淳淨。即滿淨義。揀異菩薩等是分淨故。淳明。
即滿覺義。揀異菩薩等是分覺故。斯則六染盡故。
謂之淳淨。二覺圓故。謂之淳明也。又此三字。即圓
三德。謂法身。解脫。般若。如次配知。備此三點以成
大般涅槃。
△四緣熏習鏡。
四者。緣熏習鏡。謂依法出離故。徧照眾生之心。令修
善根。隨念示現故。
【疏】即彼本覺出障之時。隨照物機。示現萬化。與彼
眾生。作外緣熏力。故云依法乃至示現。問。前隨染
中智淨。與此法出離何別。前業用。與此緣熏何別。
答。前約隨染故。還淨說為智。即明彼智用。俱就始
覺說。此約自性故。離障顯法體。即明此法用。俱就
法體說。是故前云智。此云法。前云業。此云緣也。然
法智雖殊。體無差別。以始覺即本覺故。但今就義
開說。故有境智不同也。
【記】論云緣熏習者。初。標名也。緣。即外緣。為諸眾生
而作發起善根之外緣故。熏。資熏也。謂熏成習氣。
發善根故。論云謂依法下。次。釋相。初一句。躡前起。
依於體相也。次三句。釋本門。起於業用也。謂依前
法體。出離惑染。遂成三輪不思議化。徧照。即意輪
鑒機。示現。即身口設化。以此為緣熏習力故。令修
善根也。疏中二。先。通釋論文。與彼等者。謂與二乘
十信作差別緣。與三賢十地作平等緣。如下用熏
習中說。問前下。次。料揀前後二。初。辨異二義。問意
可知。答中。前約等者。意明前之二相。與此二鏡。法
體無二。為門有殊。謂前二相以智為門。故云俱就
始覺。後二鏡以理為門。故云俱就法體。又前約相
說。故云生二種相。此約性說。故二種俱言法。又前
約對染明淨相。故云智淨等。此約自性顯大義。故
云有四種大義與虗空等也。又前以顯為門。此以
隱為門。所以有斯二說者。恐有人言。顯時方淨。隱
時不淨。故說二顯後。又重說二隱（指法出離。緣熏習也）。又先
明二顯者。以取始覺之末文便故。又亦即是始覺
義故。亦即隱處難信。且就顯處而開示故。餘義易
知。然法下。二。結同一體。此明為門雖異。其體是一。
故此結同也。但今下。境即是法。以是始覺所緣所
證。故言境也。

大乘起信論疏筆削記會閱卷第五

音釋
罣音卦。挂牽也。
翛音囂。絕無纖累也。
漂音飄。隨流浮動也。
確音恪。堅住也。
擔音旦。挑在肩也。
⿱宀⿰爿告寤音告悟。醒覺也。
綺音起。細花綾。
忒音慝。差失也。
匣音狹。鏡匣。
薩婆若此云大智慧。
箭音薦。矢也。
鈎音勾。
尋伺下音祠。謂尋求伺察也。覺觀別名。
淳音純。質朴也。
剩音盛。多餘也。
䳘音荷。畜名。
唐捐下音涓。虗棄也。
鳳音奉。鳥中王。羽中長也。
裁音才。度量剪割也。
<pb n="558"/>
雅音啞。美妙佳也。
韻音蘊。音曲也。
潭音曇。聚水深處。
築音竹。擣也。
竇音豆。孔穴。
挾音甲。掖持帶也。
刃音忍。鋒刃。
刮音括。剝削也。
大般涅槃此云大滅度。亦云大寂滅。

<sarticle>大乘起信論疏筆削記會閱卷第六</sarticle>
唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二不覺義。
【記】不覺者。即棃耶識中第二義不覺無明也。是即
無明之別號。亦名癡。亦名為迷。無知等。斯約染法
以明心生滅義。然生是虗生。滅亦是妄滅也。
△文三。初根本不覺。二枝末不覺。三結末歸本。
【記】此三段。亦可初體。次相。後即結相同體。
△初根本不覺（二）。一依覺成迷。二依迷顯覺。一
依覺成迷（三）。初法。次喻。三合。初法。
所言不覺義者。謂不如實知真如法一故。不覺心起
而有其念。念無自相。不離本覺。
【疏】不覺句。牒章。謂下。釋義。不如知者。不了如理一
味故。釋根本不覺義。如迷正方也。不覺起念者。謂
業等相念。即邪方也。念不離覺者。邪無別體。不離
正方也。
【記】論云不如實知真如法一者。不。違逆義。如實知。
一切覺也。即能達智。真如。平等理也。即所達境。法
一。一法界心也。即二所依體。於上三法皆違逆故。
故云不如實知真如法一也。疏云不了等者。如理平
等。本唯一相。無不覺之異。今既不如理知。故云不
了。不了。即無明也。由無明故。妄生異相。首楞嚴云。
無同異中。熾然成異也。迷正方者。不了是正東故。
論云不覺心起而有念者。不覺。根本無明。念即業
等。枝本無明。謂違背上三法故。不覺無明忽然生
起。遂有業等妄想念也。疏云業等相者。指三細言。
論云起念。起即是動。動即是業相也。經中亦名為
起。故文云起為世界。靜成虗空。邪方者。前雖迷其
正方。但且不了是東。今於東處。別作西解。故云邪
方。前即迷真。此即起似也。然根本無明中。有迷真
執妄二義。今論此段。并下三細。是迷真義。下智相
等。即執妄義。亦即楞嚴背覺合塵義。經云。迷失本
妙圓心寶明妙性。認悟中迷等。此則具明二義也。
華嚴云。於第一義不了。名為無明。此迷真也。圓覺
云。妄認四大緣慮為身心等。此執妄也。然迷真必
執妄。執妄必迷真。故此二經。各舉一義也。邪不離
正者。西處即東故。不覺處即覺故。
△次喻。
猶如迷人。依方故迷。若離於方。則無有迷。
【記】依方迷者。依東方故。迷為西方。若離正東。即無
邪西。亦如依水起波。若離於水。則無有波。
△三合。
眾生亦爾。依覺故迷。若離覺性。則無不覺。
△二依迷顯覺。
以有不覺妄想心故。能知名義。為說真覺。若離不覺
之心。則無真覺自相可說。
【疏】於中二。初。明妄有起淨之功。後。明真有待妄之
義。良以依真之妄。方能顯真。隨妄之真。還待妄顯
故也。
<pb n="559"/>
【記】初義者。即文云。以有不覺等。妄待真也。後義者。
即文云。若離不覺等。真待妄也。此即節釋其文也。
良以下。正辨其意。依真下。顯初意。如依金之器。方
能顯金。反之則不可也。隨妄下。顯後意。如隨器之
金。還待器顯。反之亦不可也。前依覺故迷。則為妄
之所損。今依迷顯覺。則為妄之所益也。然論之大
意。明不覺與覺。皆是相待。以顯生滅染淨。無有自
相。皆不可得也。此中初言以有不覺妄想心者。無
明所起妄想分別。由此分別。能知名義。故有言說。
說於真覺。是明真覺之名。待於妄立也。若離不覺。
即無真覺。自相可說者。是反明真覺。必待不覺。若
不相待即無自相。自相既無。他亦不立。是顯染淨
無所得義。故後譯云。然彼不覺。自無實相。不離本
覺。復待不覺。以說真覺。不覺既無。真覺亦遣。如下
文云。當知一切染法淨法。皆悉相待。無有自相可
說。故圓覺云。依幻說覺。亦名為幻。智論亦云。若世
諦如毫＆CB18618;許有實者。第一義諦。亦應有實。此之謂
也。
△二枝末不覺。
【疏】此一段文。略作二種釋。初。約喻說意。二。就識釋
文。初者。本覺真如。其猶淨眼（一）。熱翳之氣。如根本
無明（不覺也二）。翳與眼合。動彼淨眼。業識亦爾（三）。由淨
眼動故。有病眼起。能見相亦爾（四）。以有病眼。向外
觀故。即見空華。妄境界現。境界相亦爾（五）。以有空
華境故。令其起心。分別好華惡華等。智相亦爾（六）。
由此分別。堅執不改。相續相亦爾（七）。由執定故。於
違順境。取捨追求。執取相亦爾（八）。由取相故。於其
相上。復立名字。若彼相未對之時。但聞名即執。計
名字相亦爾（九）。既計名取相。發動身口。攀此空華。
造善惡業。起業相亦爾（十）。受苦樂報。長眠生死而
不能脫。業繫苦相亦爾（十一）。皆由根本無明力也。
【記】疏有十一重翳喻法合。義相昭然。尋文易解。又
以首末比況。最切者夢喻。已見前說。皆由無明力
者。即下結云。無明能生一切染法。一切染法。皆不
覺相。
△次釋文者。分二。一無明為因生三細。二境界為
緣生六麤。
【記】楞伽云。妄想為因。境界為緣。和合而生。妄想。即
無明也。疏中用此經句以科論文也。
△一無明為因生三細。
【記】據下論文。乃是展轉相生。今但約根本而言。故
云無明為因。
△中又二。初總標。二別解。初總標。
復次依不覺故。生三種相。與彼不覺。相應不離。
【疏】相不離體故。末不離本故。依無明起妄心。依妄
心起無明故。
【記】相不離體者。業等九相。不離不覺體故。以即體
之相。即相之體。故不相離。末不離本者。三細六麤
之枝末。不離不覺無明之根本。以即本之末。即末
之本。故不相離。依無明起妄心者。即不覺生三相
（三細相也）。如下云。以依無明有棃耶。依妄心起無明者。
即三相（三細也）與不覺相應。下云。以依阿棃耶。說有
無明。其猶依水起波。波相起已。不離於水。由斯義
故。名曰相應。非約心王心數說相應義。以此三種
（三細）。是不相應染故。
△二別解二。初徵。次釋。初徵。
云何為三。
【疏】總徵起也。
【記】何為依於不覺生三相耶。
△次釋（三）。一業相。二轉相。三現相。
【記】三相文中。各有標名。所依。正釋。詳之。
△一業相。
一者。無名業相。以依不覺故。心動說名為業。覺則不
<pb n="560"/>
動。動則有苦。果不離因故。
【疏】初句。標名。依不覺。釋標中無明也。即根本無明。
心動為業。釋標中業也。此中業有二義。一。動作是
業義。即此心動。是也。覺則不動者。反舉釋成。既得
始覺時。即無動念。是知今動。只由不覺也。動則有
苦者。二。為因是業義。此既招苦。即為因也。如得寂
靜無念之時。即是涅槃妙樂。故知今動。則有生死
苦患也。果不離因者。不動既樂。即知動必有苦。動
因苦果。既無別時。故云不離也。此雖動念而極微
細。緣起一相。能所不分。即當棃耶自體分也。如無
相論云。問。此識何相。何境界。答。相及境界。不可分
別。一體無異。當知此約賴耶業相義說也。下二。約
本識見相二分為二。
【記】論云無明業相者。初。標名。意表此二。無有異體
也。所以知者。前說業相盡處。便見心性成究竟覺。
但以約義。故說相依。顯體無別。故今雙舉。又揀本
覺隨染業相。故云無明業相。顯覺不覺皆有業相。
而真妄不同也。論中依不覺。句。二。所依也。根本無
明者。以是所依。故當根本。如夢依睡也。論心動下。
三。正釋。動名業者。能依也。動作是業義者。是無明
之業用。後之八相。亦是動作。亦是無明業用。然約
別義以立其名。唯此最初起用之始。故名為業。反
舉等者。如不睡則無夢。始覺者。即始究竟時也。為
因是業義者。然九中前八。皆得名因。所以不言業
者。亦約別義故。今此初相。能為苦本。故名業也。如
得下。反顯。以靜是妙樂之因故。反知動念。即是苦
因也。動因苦果無別時者。以一念起動。即具微細
四相。四相之苦果。不離一念之動因。據此位中。即
是棃耶行苦。若準前明四相俱時有故則四相攝
於九相。分段麤苦。亦在其中。所以次第說者。文不
頓書故。義有因依故。若約時說。則一念不覺無有
前後。故有說云。一念不覺。五蘊俱生。即斯義也。此
雖下。上則別解論文。今是通明行相也。此乃九相
之端。細中之細。未有轉現心境差別。故云一相不
分。自體。即自證分也。如無相下。引證。相。即自體。境
界。即所緣。當知下。會彼同此。
△二轉相。
二者。能見相。以依動故。能見。不動。則無見。
【疏】初句。標也。即是轉相。以依等者。依前業識。轉成
能見。不動無見者。若依性淨門。則無能見也。反顯
能見。必依動義。如是轉相。雖有能緣。以境界微細
故。猶未辨之。如攝論云。意識緣三世境。及非三世
境。是即可知。此識所緣境。不可知故。既云所緣不
可知。即約能緣以明本識轉相義也。
【記】依前下。轉。猶起也。是前業相。起為此見。然餘相
皆有起義。不名轉者。亦約別義故。如依於夢而有
夢心。若依下。約果海性淨不動。則無有彼此之見。
應知有見者。但依動故。如無於夢。則無夢心。如是
下。就此一相位中以明。不說境界所以。以微細故。
且說能見以為轉相。然此境界。便是向下現相。以
論中分能見所見各為一相。今此見相。由內所發。
非託境生。故名為轉。依此轉相。帶起所緣。復立現
相。非謂於此能見之中。又自別有微細境故。攝論
下。引證。意識。即第六識智相是也。三世境者。諸有
為法。非三世境者。諸無為法。斯皆意識所緣之境。
可知者。意識麤浮。能所緣念。可以現今分別取解
也。以有三世等境為可知故。此識等者。即第八也。
以無可知境故。既無境可知。故唯就能緣見分以
明此識也。如說十二因緣。始不可知。此亦如是。唯
識亦云。不可知執受處。既云下。結意。
△三現相。
三者。境界相。以依能見故。境界妄現。離見。則無境界。
【疏】初句。標也。即是現相。以依下。依前轉相。能現境
<pb n="561"/>
界。離見句。反釋。
【記】依前等者。如依夢心而有夢境。反釋者。應云。聖
人離見。既無此境。當知此境。定從見生。如無夢心。
則無夢境。然上三相。皆反以釋成者。以此是八地
已上所知境界。非下位所覺。由是以聖人不見相
等。比決反驗。令義明了。可證可信也。
△二境界為緣生六麤。
【疏】即分別事識也。如楞伽經云。境界風所動。種種
諸識浪。此之謂也。問。三細屬賴耶。六麤屬意識。何
故不說末那識耶。答。有二義意。一。前既說賴耶。末
那必執相應。故不說。瑜伽論云。賴耶識起。必二識
相應故。又由意識緣外境時。必內依末那為染污
根。方得生起。是故既說六麤。必內依末那故。亦不
別說。二。以義不便故。略不說之。不便相者。以無明
住地。動本淨心。令起和合成棃耶。末那既無此義。
故前三細中略不說。又由外境。牽起事識。末那無
緣外境義。故六麤中。亦略不說。亦可計內為我屬
前三細。計外為我所。屬後六麤。故略不論也。楞伽
經中。亦同此說。故彼經云。大慧。略說有三種識。廣
說有八種相。何等為三。謂真識。現識。分別事識。乃
至廣說。經中現識。即是三細中現相也。分別事識。
即是下六麤也。所以知者。彼經下釋分別事識中
乃云攀緣外境界。起前事識等。故知事識。非是末
那。此論下文。並同此說。宜可記之。
【記】即下。初。引經指配事。即是境。分別六塵境事之
識。故名分別事識。楞伽等者。具云。藏識海常住（本識）。
境界風所動（現識）。種種諸識浪。騰躍而轉生（事識）。問下。
二。問答釋妨三。初。問。末那者。具云訖利瑟吒耶末
那。此云染汙意。謂與四惑相應。故云染汙。恒審思
量。故云意。即第七也。答下。二。答三。初。六八相從答
二。初。約能執從所執故不說。必執相應者。謂第七
種子。在第八中。第八見分。為第七所執。故曰相應。
況二識相依。互為根耶。瑜伽下。引證。可知。又由
下。二。約所依從能依故不說。內依等者。以第八第
七互依。第六依於七八。前五依六七八。及同境依。
故有偈云。五四六有二。七八一俱依。但說能依。必
知有所。故略不云。二下。次。以義不便答二。初。無和
合義故不說。無明等者。前說無明。與真和合。成棃
耶識相。末那但一向生滅。無和合義。若言和合。自
成棃耶。若無和合。識從何生。義既不便。求說不及。
又由下。二。無緣外義故不說。末那無緣外者。以前
五唯緣外塵。第八緣內根身。種子及器世間。第六
通緣一切。第七唯緣第八見分。今六麤皆緣外境。
故不說也。亦可下。三。約計內外答。此約我我所分。
亦屬六八。故不言第七。意云。第七正是執我我所。
今分兩處。無體可言楞下。三。證二。先。引經。宋譯文
也。經中下。次。釋義。現識等者。正配釋。彼經云。譬如
明鏡。持諸色像。現識處現。亦復如是。所以下。辨事
識義也。攀緣外境界等。亦是義取。宋云。取種種塵。
及無始妄想熏。是分別事識因。唐云。分別事識。以
分別境界。及無始戲論習氣為因。既云緣外塵境。
非六而誰。由是論依經說。故不復論第七識也。故
知下。結會彼此。然上多義。明此論中不說第七者。
要異海東曉公。說下智相。即第七故。故彼文云。言
智相者。是第七識。麤中之始。始有慧數。分別我塵。
故名智相。夫人經說。六識及心法智。今之智相。即
心法智也。若具而言之。緣於本識（內也。末那細分緣者）。計以
為我。緣所現境（外也。末那麤分緣者）。計為我所。今就麤現說
之。依境界心起分別。又此境界。不離現識。猶如影
像。不離鏡面。此第七識。直爾內向。計我我所。而不
別計心外有塵。故餘處說。還緣彼識（如唯識三十頌等）。問。
云何得知第七末那。非但緣（內）識。亦緣（外）六塵。答
此有二釋。一。依比量。二。聖言量。比量者。量云。意根
<pb n="562"/>
是有法。必與意識同境故是宗。因云不共所依故。
同喻如眼等根。異喻如次第滅意。三支無過。故知
意根。遍行六塵。聖言量者。一。金鼓經云。眼根受色。
耳分別聲。乃至意根分別一切諸法。大乘意根。即
是末那。故知遍緣一切也。二。對法論。十種分別中
言。第一相分別者。謂身所居處。所受用義。彼復如
其次第。如諸色根器世間色等境界為相。第二相
顯分別者。謂六識身及意。如前所說所取相而顯
現故。此中五識。唯現色等塵。意識及意。通現色根。
及器世間色等境界。設使末那。不緣色根器世界
等。即能現分別。唯應取六識。而言及意。故知通緣。
已上皆略彼疏而說。今此疏意。明無第七。乃是影
攝。無違常式意不緣外。故有多義也。
△文中二。先躡前總標。次立名別釋。先躡前總
標。
以有境界緣故。復生六種相。
【記】此之六相。雖則展轉各有所依。今亦但取根本
而言。故云依境界緣生六相也。楞伽云。境界風所
動。種種諸識浪。騰躍而轉生。斯之謂歟。
△次立名別釋（二）。初徵。二釋。初徵。
云何為六。
【記】云何緣現境界生六相耶。
△二釋（六）。一起計。二生受。三取著。四立名。五造業。
六受報。一起計。
一者。智相。依於境界。心起分別。愛與不愛故。
【疏】於前現識所現相上。不了自心所現。故創起慧
數。分別染淨。執有定性。
【記】依於境心起者。此但外由境緣牽起。內根發生
也。於前等者。不知內發。謂是外來。楞伽云。外實無
有色。唯自心所現。愚夫不覺知。妄分別有為。不知
外境界。種種皆自心。智者悉了知。境界自心現。創
起等者。隨其心王。復起心數。揀擇染淨。決定如此。
故名智也。體是別境心所中慧。故云慧數。
△二生受。
二者。相續相。依於智故。生其苦樂覺心。起念相應不
斷故。
【疏】謂依前分別。愛境起樂受覺。不愛境起苦受覺。
數數起念。相續現前。此明自相續也。又能起惑潤
業。引持生死。即令他相續也。故下文云。住持苦樂
等。
【記】依前等者。於順情可愛之境。心與喜俱。名樂受
覺。於違情不愛之境。心與瞋俱。名苦受覺。不苦即
樂。不樂即苦。違順之境既續。苦樂之心豈斷。略以
辨麤。故不論其捨受。而理實有之。但在苦樂之間
耳。自相續者。當相不斷故。又能等者。以自相續故。
復能發起煩惱。潤於已熟之業令受報。未熟之業
令成熟。由是引導任持。令其生死。不斷不絕。此則
令他後四。相續不斷也。廣如下生滅因緣五意中
釋。
△三取著。
三者。執取相。依於相續。緣念境界。住持苦樂。心起著
故。
【疏】苦樂句。上皆前相續相也。起著句。是此執取相
也。謂於前苦樂等境。不了虗無。深起取著。故下文
云。即此相續識。依諸凡夫。取著轉深。計我我所等
也。
【記】論云住持者。謂於苦樂境上。堅固停止。無有變
改。執持不捨也。疏云上皆等者是執取相所依。故
具牒之。是此下。正是明第三相。以不知違順境如
空華。不了苦樂心如幻化。的取為實。確然不改。故
云深取。故下等者。即下因緣意識中文。
△四立名。
四者。計名字相。依於妄執。分別假名言相故。
<pb n="563"/>
【疏】依前顛倒所執相上。更立假名。是分別故。楞伽
云。相名常相隨。而生諸妄想。故云依於妄執等也。
上來起惑。自下造業受報。
【記】依前下。境本非善。以順己之情。便名為善。境亦
非惡。以違己之情。便名為惡。且善惡相。已自不實。
況於名字。起諸倒情。寧非是假。何以故。他人於此。
或以善為惡。或以惡為善。二皆不定故。肇公云。物
無當名之實。名無得物之功。由此名故。不待眼見
違順之相。但耳聞善惡之名。便生喜怒。是故目為
計名字也。楞伽下。引證。上來下。結前生後以配三
障也。自此已上。直至根本無明。盡名為惑。若準佛
名經云。獨頭無明。為煩惱種。次則別開無明。以為
煩惱所依。其實無明是癡。乃根本六惑之數也。若
合論之。皆名煩惱。開合雖異。俱是惑門。自下等。即
業苦。斯則三障即三道也。
△五造業。
五者。起業相。依於名字。尋名取著。造種種業故。
【疏】謂執相計名。依此麤惑。發動身口。造一切業。即
苦因也。
【記】執相等者。謂於我執貪瞋愛見。發動身口七支。
造善。惡。不動等無量差別之業。於中雖有善及不
動。然俱有漏。不出三界。三界無安。猶如火宅。故皆
苦因也。
△六受報。
六者。業繫苦相。以依業受報。不自在故。
【疏】業因已成。招果必然。循環諸道。生死長縛。
【記】必然者。必。定。然。是也。斯有兩義。一。不得不受故。
二。善不為苦。惡不為樂故。書曰。天作孽。猶可違。自
作孽。不可逭。涅槃經云。非空非海中。非入山石間。
無有地方所。脫之不受報。故云必然。三界輪轉。無
有罷期。故曰循環。死此生彼。不能脫免。故云長縛。
如螘循環。如蠶作繭。終而復始。不自在故。正法念
云。如繩繫飛鳥。雖遠攝即還。眾生業所牽。當知亦
如是。苟非覺悟。無有解期。
△三結末歸本（二）。初正釋。二轉釋。初正釋。
當知無明。能生一切染法。
【疏】三細六麤。總攝一切染法。皆因根本無明。不了
真如而起。
【記】染法雖多。不出三界因果惑業。今以三細六麤
攝之。罄無不盡。如是染法。皆由根本無明。迷真所
起。故論云當知等也。
△二轉釋。
以一切染法。皆是不覺相故。
【疏】問。染法多種。差別不同。如何根本。唯一無明。答。
染法雖多。皆是無明之業氣。悉是不覺之差別相。
故不異不覺也。
【記】問意可知。答文便是解論意也。業氣。即別相。此
根本無明別相。皆是不覺業用氣分。然此不覺。是
九相之總名。九相。乃不覺之別號。故圓覺云。身心
等相。皆是無明。即斯義也。
△三雙辨同異。
【記】雙辨者。向說覺與不覺染淨迢然。又說依覺故
迷。不離本覺。若言其異。云何依覺故迷。若言其同。
云何染淨不等。又若定同定異。皆無進修之門。何
也。同則聖凡一等。欣猒都絕。異則染淨抗行。迷悟
永隔。由昧二門不即不離之旨。故有斯惑。然於相
無相宗失意者。各墮一邊。故今辨釋。用祛迷謬。
△中分二。先標列。次解釋。先標列。
復次覺與不覺。有二種相。云何為二。一者。同相。二者。
異相。
【疏】覺不覺。雙牒。有二相。標也云何二。徵也。一者下。
列也。
【記】同相。則以生滅望真如說。以相望性。明其同也。
<pb n="564"/>
異相。秪就生滅一門。染淨自相望以成異也。詳下
論釋。思之。
△次解釋二。初同。二異。初同（三）。一喻。二合。三證。
一喻。
同相者。譬如種種瓦器。皆同微塵性相。
【疏】初句。牒名也。染淨二法。同以真如為性。真如以
此二法為相。種種瓦器。喻染淨法。性相者。器以塵
為性。塵以器為相。
【記】染淨等者。染即不覺三細六麤。淨則覺義二相
四鏡。以者。用也。緣真如是總相門。故能通與二法
為性。又真如無相。故以此二法為相。斯則二相同
依一性。一性同生二相。由是同字。性相俱用。喻染
淨者。器有精麤故。器以等者。器喻生滅門中染淨
諸法。塵喻真如門無相一理。瓦器皆同以微塵為
性。微塵皆同以瓦器為相。詳之。
△二合。
如是無漏無明種種業幻。皆同真如性相。
【疏】無漏。始本二覺也。無明。本末二不覺也。業幻者。
此二皆有業用顯現。而非實有。故云幻。此等合種
種器也。皆同性相者。以動真如門。作此生滅門中
染淨二法。更無別體。故云性也。真如亦以此二法
為相。淨相可知。其染相者。下文云。但以無明而熏
習故。即有染相。
【記】此二者。即上無漏無明。義如下說。非實有者。從
分別生故。經云。幻妄稱相。然幻之一喻。諸教多引。
以喻染淨其體不實。良以五天。此術頗眾。今依古
德釋義。法喻略開五種。喻之五者。如結一巾。幻作
一馬。一。所依巾。二。幻師術法。三。所幻馬。四。馬有即
空。五。癡執為實。法之五者。一。真性。二。識心。三。依他
起。四。我法即空。五。迷執我法。此等合者。無漏業。合
精器。無明業。合麤器。更無別體者。經云。其性真為
妙覺明體。此明染淨二法。皆同以真如為性也。真
如句。明真如亦同以染淨二法為相也。淨相。即智
淨不思議業。及後二鏡。已見前文。下文。即熏習中
文。然則前三細六麤。雖是染相。以約不覺義說。故
不引用。今別引下文者。意證此染。是真如相。故文
云。真如之法。實無有染。但以無明而熏習故。則有
染相。若前九相。初標後結。皆約不覺。不言皆是真
如相故。準前末應結云。此合皆同微塵性相也。業
幻皆同真如為性。合瓦器皆同微塵為性。真如同
以業幻為相。合微塵同以瓦器為相。疏不云者。例
上思知。
△三證（二）。先正引。次釋疑。先正引。
是故修多羅中。依於此義。說一切眾生。本來常住。入
於涅槃。菩提之法。非可修相。非可作相。畢竟無得。
【疏】是下。依此同相門。如上本末二不覺。本來即真
如故。說一切眾生。自性涅槃。不更滅度。故淨名經
云。一切眾生。即涅槃相。不復更滅。菩提下。依此同
相門。如上始本二覺。即真如故。諸佛菩提。非修等
也。又前約不覺即如。故眾生舊來入涅槃。今約覺
智即真。故諸佛菩提。無新得也。非修者。望前涅槃。
非是了因所顯。非作者。望前菩提。非是生因所作。
無得者。此之二果。性淨本有故也。
【記】依此句。即釋論中依於此義。以此義一句。貫於
下二門故。眾生。即不覺也。不覺無體。即是真如。真
如之理。即涅槃性。性自寂滅。何待更滅。滅度涅槃。
即此彼方言也。淨名下。彌勒章文。大品亦云。斷一
切結入涅槃者。是世俗法。非第一義。何以故。空中
無有滅。亦無所滅者。諸法畢竟空。即是涅槃故。菩
提。梵音。秦言云覺。覺即始本二覺。二覺既是真如。
菩提豈從修得。故大品云。以何義故名菩提。空義
故是菩提。如義。法性義。實際義等。是菩提也。上約
眾生不覺即真如故。本來涅槃。此明諸佛覺亦真
<pb n="565"/>
如故。菩提不可修作。既言修作。應知約果所得。故
云諸佛。以本有故。何須修作而後得耶。故云非可
修作。又前下。重以真如二字。釋此二段也。舊入者。
圓覺云。始知眾生。本來成佛。又云。一切眾生。即究
竟覺。故云無得。然舊來入與無新得。義同文異。但
以如為涅槃。真為菩提為別也。又時人多謂涅槃
為相所累。故說不覺即如。本來涅槃。妄計菩提修
因所生。故說覺性即真。亦非新得。由是相即無相。
故約不覺說涅槃。非是修生。元自本有。故約真性
說菩提。望涅槃者。涅槃合是修其智了所顯。以不
覺即如。如即涅槃。豈待了因了之方顯。斯則未嘗
不顯。何待更顯。故上文云。舊來入涅槃。望菩提者。
菩提合是生因所作。以菩提是覺。覺性即真。故不
待作之始生。斯則未甞不有。更何作耶。故上文云
菩提無新得。然據前云諸佛菩提非修等。即將此
二句。獨就菩提而論。今又分此修作以望兩處所
說。知之。此之下性淨。揀非離垢淨。本有。揀非新近
生。既是本有之法。不合言得。以體如實常不變故。
不同妄法。無實可得。斯無得法。元真實故。
△次釋疑。
亦無色相可見。而有見色相者。唯是隨染業幻所作。
非是智色不空之性。以智相無可見故。
【疏】亦下。疑云若眾生已入涅槃。更無新滅者。即已
同諸佛。何故不能現報化等色身。故此釋云。法性
自體。本無色相可見。如何使現色等相耶。
【記】疑下。初。敘疑。約聖疑凡難也。故此下。二。釋通。依
體捨用釋也。楞伽云。真實中無物。云何起分別。又
經云。佛真法身。猶若虗空。此皆約無色也。
【疏】而有下。又疑云。若以法性。非是色相可見法。故
不現色者。諸佛何故現報化等種種色耶。故此釋
云。彼見諸佛種種色相等者。並是隨眾生染幻心
中。變異顯現。屬後異相門。非此同相門中本覺智
內。有此色等不空之性也。又亦可本覺不空恒沙
德中。亦無此色故也。
【記】又下。三。轉難。約應疑真難也。故此下。四。轉釋。依
本捨末釋也。謂佛果海。但有大定智悲而無色相。
眾生見有報化色等相者。是彼菩薩業識。凡小事
識所現。屬於無明差別之相。故下文云。但隨眾生
見聞得益。故說為用也。非此下。約離相釋。下云。諸
佛如來。唯是法身智相之身第一義諦。無有世諦
可見。既云是第一義。無有世諦。豈於此中。而有色
等不空性耶。又下。云以色性即智故。色體無形。說
名智身。楞嚴云。性色真空。故本覺智性內。無有不
空色相等也。又亦下。約性德釋。彼是真善妙色。即
性之相。雖名為色。亦非可見之相。故云智色。下文
云。以智性即色故。說名法身。
【疏】以智下。問。何以得知彼法體中無色相耶。故此
答云。以本覺智。非是可見之法故也。
【記】問下。五。隨難。約相疑性難也。故此下。六。隨釋。依
真捨妄釋也。以本覺不空性中智慧德相。亦無有
相可取。故前云所言覺義者。謂心體離念。離念境
界。唯證相應故。後云。諸佛法身。無有彼此色相迭
相見故。
△二異。
異相者。如種種瓦器。各各不同。如是無漏無明。隨染
幻差別。性染幻差別故。
【疏】初句。牒名。如下。喻也。如是下。合也。無漏無明。總
指。隨染下。別明。無漏法也。性染句。是無明法也。以
彼無明。迷平等理。是故其性。自是差別。故下文云。
如是無明自性差別故也。諸無漏法。順平等性。直
論其性。則無差別。但隨染法差別相故。說無漏法
有差別耳。如下文中。對業識等差別染法。故說本
覺恒沙性德。又由對治彼染法差別。故成始覺萬
<pb n="566"/>
德差別也。如是染淨。皆是真如隨緣顯現。似有而
無體。故通名幻也。
【記】喻中。種種器。譬生滅門中染淨法相。各不同者。
譬染法內。三細異於六麤。淨法內。二相異於四鏡。
別明者。以無漏淨法。體是覺性。覺性無差。但隨無
明。故現差別。有差無差。故別明也。以彼下。先。釋性
染句。明無明本性。自是差別。若不差別。則不能迷
平等理也。下文。即真如體相熏習中文。諸無下。次。
釋隨染句。先。約本覺義說。無漏。即通指本始二覺
修性功德也。直論性者。尅就真體說也。是前門中
所示真如體故。但隨下。約對染差別說淨差別。即
後門中所示本覺相也。比如一月。影現萬水。月本
無差。隨水影別下文。即相大文也。又由下。次。約始
覺義說。由為治慳貪等染法。成布施等波羅蜜無
漏淨行。及果上十力四無畏等萬德之義也。前則
待差染以成差。此則治差染以成差。亦可前相後
用耳。又以隨差別眾生以成差也。二句中皆有此
一義。前已問答。故此闕之。具此三義。故云隨染差
別等也。如是下。釋染淨法皆如幻義以對待之。法
本不立故。如經云。若有一法勝過涅槃。我亦說為
如夢幻等。金剛亦云。凡所有相。皆是虗妄。然上所
說同異之義。即是真如生滅二門不相離義。約生
滅門。即同而異。約真如門。即異而同。苟得一心二
門之旨。即無惑於此。
△二釋上生滅因緣。
【記】生滅因緣者。以上立義分云。是心生滅因緣相。
於中心生滅。已如上釋。今則釋因緣兩字。然是生
滅家之因緣。故復言生滅也。
△文分二。初明生滅因緣義。二重顯所依緣體。
初明生滅因緣義三。先總標。次徵問。三別釋。先
總標。
復次生滅因緣者。所謂眾生。依心意意識轉故。
【疏】初句。牒前以標也。棃耶心體。不守自性。是生滅
因。根本無明。熏動心體。是生滅緣。又無明住地。諸
染根本。是生滅因。外妄境界。動起識浪。是生滅緣。
依是二義以顯因緣。所下。諸識生滅相集而生。故
名眾生。而無別體。唯依心體。故言依心。即是棃耶
自相心也。能依眾生。是意意識。依心體起。故云轉。
轉者。起也。
【記】初下。初。解牒文。牒前標者。謂牒前立義分中之
所宗。標為此下論文之所釋。棃耶下一重。是能生
三細之因緣。心體。即真如。於中唯取隨緣一義。以
不守自性故。根本等者。以是親迷真覺。故不取枝
末。又此唯當成事之義。不取體空。又無明下一重。
是能生六麤之因緣。葢此兩重因緣。正如楞伽所
說。不思議熏變。及取種種塵無始妄想熏等。廣如
下說。又此兩重。但有三法。謂真如唯因。境界局緣。
無明望真則為緣。望境則為因。結文可知。諸識下。
二。解標文。然此但唯約心。故云諸識。若云五陰和
合中生。斯則兼於色也。而無下。如波無別體。唯依
於水。上云。依如來藏故。有生滅心等。自相心者。即
前不守自性。生滅因也。能依等者。但以約法約人
立名有異。意與意識。即是眾生。無別體也。即前諸
識生滅相集而生也。又眾生是總。意等是別。總別
雖殊。其體一也。皆從心起。以心為依。然此中能所
依起（心望意。心。能起。意。所起。意望心。意。能依。心。所依。意望意識。依起例知。下五意。亦准之）。以
心意意識相望分別。有通有局。思之可見（心。通也。意識。局
也。意。望前則局。望後則通）。楞伽亦云。藏識說名心（第八識）。思量性
名意（第七識）。能了諸境相。是則名為識（前六識）。今此心
是如來藏。意是五意。識唯第六。故不同彼。
△次徵問。
此業云何。
【疏】此心作眾生義云何。
<pb n="567"/>
【記】既云眾生。依於心體。有意等起。其相云何。
△三別釋（三）。初釋所依心。二釋意轉。三釋意識轉。
初釋所依心。
以依阿棃耶識。說有無明。
【疏】棃耶者。是上所說心。即是生滅之因。無明者。於
棃耶識二義中。此是不覺義。即生滅之緣。欲明依
此因緣。意意識轉故。故言以依等也。上總中略指
其因。故但言依心。此別釋中具顯因緣。故說依心
及無明也。
【記】先。釋文也。是上等者。以棃耶是總。覺及無明。是
總中別義。今既說無明依棃耶有。應知唯取覺義
為所依也。論文約總取別。故云棃耶。疏中釋出別
義。故云是上所說心。即不守自性真如也。餘文可
知。欲明等者。此但指前第一重之因緣也。上總下。
或問曰。前云依心有意等轉故。今兼云無明者。何
謂也。故此釋之。
【疏】問。上說依覺有不覺。由此不覺力故。動彼心體。
令起滅和合。方有棃耶業相等識。何故此中。說依
棃耶有無明乎。答。此有三釋。一。由此棃耶。有二種
義故。謂由無明。動彼真心。成此棃耶。又即此棃耶。
還却與彼無明為依。以不相離故。何者。謂依迷起
似故。即是動真心成業識。迷似為實故。即是依棃
耶而有無明也。二云。以棃耶有二義。謂覺不覺。前
別就本說。故云依覺有不覺。今就都位論。故云依
棃耶有無明也。此即二義中不覺之義。正在棃耶
中。故說依也。三云。此中正意。唯取真心隨緣之義。
此隨緣義。難名目故。或就未起說。依真如有無明。
或約成就起已說。依棃耶有無明。然此二名。方盡
其義。是故文中。前後綺互言耳。
【記】次。問答也。初。問。上說。舉前所說也。如云依覺故
迷。又云依如來藏有生滅心等。今此却云依棃耶
有。豈同前說。答下。二。答。中（二）。初。正答三。初。約迷真
執似釋。與無明為依等者。如風動水成波。風還依
此波中。故前云風相水相不相捨離。又云依不覺
生三種相。與彼不覺相應不離故。何者下。重釋前
義。依迷者。是依無明迷真而有棃耶。真與妄俱。似
一似常故。即迷真義也。經云。迷本圓明。是生虛妄。
迷似等者。依棃耶有無明。迷似一為實一。迷似常
為實常。經云。所既妄立。生汝妄能。即執妄義也。即
此二義。一識所論。前後互出。故不相違。二云下。次。
約總別義異釋。別就本者。尅就真體豎說也。覺即
是本。依本起末故。就都位者。即通約真妄橫說也。
如風動水成波。風水俱在波中也。三云下。後。約未
起已起釋。唯取真心隨義緣者。心有隨緣不變二
義。今唯取隨緣一義也。難名目者。隨緣中具未起
已起之義。難以一義目之也。未起等者。從未有棃
耶時說。起已等者。據已有棃耶處說。然此下。二。結
成。意云。若唯取初義。則似真前妄後之失。亦有悟
後再迷之過。亦同數論冥初生覺。若唯取後義。則
似諸法。不由迷真而成。但從本識建立。則有真妄
別體之失。亦何異法相宗耶。今以後義免前過。以
前義免後過。故互言也。以二義更互用之。隱顯相
成如綺之文。故云綺互。
△二釋意轉（三）。初略明識相。二廣辨五名。三結歸
一心。初略明識相。
【疏】略明五種識相也。
【記】別開有五識。總唯一意耳。
不覺而起。能見。能現。能取境界。起念相續。故說為意。
【疏】不覺起者。所依心體。由無明熏。舉體而動。即是
業識也。前依棃耶有無明。即依似起迷。今熏淨心
成棃耶。即依迷起似。此二義一時。說有前後耳。能
見者。即彼心體。轉成能見。是轉識也。能現者。即彼
心體。復成能現。即是現識也。能取者。能取現識所
<pb n="568"/>
現境界。是為智識也。起念者。前所取境。起諸麤念。
是相續識也。依此五義。次第轉成依止。依止此義
而生意識等。故說為意。故攝論云。意以能生依止
為義也。
【記】論中前四句明意相。後一句結意義。疏中依似
起迷者。即依妄心。起枝末無明也。依迷起似者。即
依根本不覺。起妄心也。此言似者。即以創迷真性。
成此妄心。微細流注。似其不動。似無差別。故云似
一似常。楞嚴呼為妄覺影明。斯之謂也。此二下。義
有前後。時無前後。如前三義答問。秖就一識一時
而說。故不可作前後之異。餘文可知。依此等者。謂
依（依止義。下准知）心起（生起義。下例知）業識。乃至依智識起相續。
及於意識。斯則後依止前。前能生後。次第依止。及
與能生也。於中能所依生（能生。所依也）。前後相望。有通
有局。如文可解（初句依心起業。通也。後句依智起續。局也。中間依業起轉。依轉起現。
依現起智三句。亦通亦局。以望前則局。望後則通故。此則以依生釋意。不同常途以籌量釋意。有取相宗
第七末那解此意者。誤矣）。攝論下。引證。可知。
△二廣辨五名（二）。初標徵。二列釋。初標徵。
此意復有五種名。云何為五。
【疏】有五。標也。云何。徵也。
△二列釋（五）。一業。二轉。三現。四智。五續。一業。
一者。名為業識。謂無明力。不覺心動故。
【疏】一下。立名也。下四準此。無明。根本無明。即所依
緣也。明心不自起。起必由緣。心動者。正明起相。釋
成業義。起動是業義故。
【記】心不自起等者。心非動性故。性雖不動。隨緣故
動。以不守自性故。如水不自浪。因風力也。由此免
於無窮之過。正明起相者。以覺則不動。不動則無
相。不覺則動。動則相起也。起動是業者。於二義中。
不舉為因一義。亦含在其中也。以動即有苦果故。
△二轉。
二者。名為轉識。依於動心。能見相故。
【疏】依於等者。依前業識之動。轉成能見之相。轉識
有二。若就無明所動轉成能見者。在本識中。若其
境界所動轉成能見者。在事識中。此中轉相。約初
義也。
【記】依前下。正釋此文。轉識下。對下辨異。無明所動
者。此從內起。位屬本識。當於三細。名為轉識。境界
所動者。此從外起。位屬事識。當於六麤。名為智識。
上如泉涌之波。此如風擊之浪。但常途所明轉識。
唯取前七。今說轉識。在本識中。恐相混濫。故特揀
之。
△三現。
三者。名為現識。所謂能現一切境界。猶如明鏡。現於
色像。現識亦爾。隨其五塵。對至即現。無有前後。以一
切時。任運而起。常在前故。
【疏】依前轉識之見。起此能現之功。故云能現境界。
以其心體。與無明合。熏習力故。現於種種無邊境
界故也。明鏡現像。喻可知也。現識下。且舉五塵麤
顯以合色像。而實通現一切境界。故法說中云一
切也。若依瑜伽論中。則現五根。種子。及器世間等。
今此論中。偏就五塵者。以此約牽起分別事識義。
故作是說也。非如六七識。有時斷滅。故云常在前。
又為諸法本。故明此識在諸法之先。以是諸法所
依。故揀異末那識也。
【記】能現功者。即前轉識。能現相故。就此功能。便名
現識。以其下。釋行相也。故下文云。以有妄心。即熏
習無明。不了真如法故。不覺念起。現妄境界。通現
一切者。謂有漏無漏色心諸法。非獨五塵也。法說。
指喻前文。若依下。引論對辨。五根。即眼等五色根。
及根依處。一種子。即善惡無記等三性種子（二）。器
世間。即山河大地等（三）。此三類境。皆是第八相分。
然此相分。皆為第八執受。執。謂攝義。持義。受。謂領
<pb n="569"/>
以為境。令生覺受。於中種子具三義。一。攝為自體。
二。持令不散。三。領以為境。根身具二。闕攝為自體
故。器界唯一。但領以為境故。故唯識云。不可知執
受處。亦可種子根身。緣而執受。器世間量。但緣非
執受故。今此下。或問。若然者。何故此中唯言現五
塵耶。故此釋也。以對所牽事識。故於一切境中。偏
舉此五。論云對至即現。意在此也。非如下。約相續
不斷義以解一切時常在前也。如第六識。在於五
無心位。即有斷滅。故唯識頌云。意識常現起。除生
無想天（一）。及無心二定（二三）。睡眠（四）與悶絕（五）。又第
七識。入於滅盡定時。雖云淨分不斷。然有盡七之
言。為約染分。亦成斷義。唯識論云。此染汙意。學位
滅定出世道中。俱暫伏滅。故說無有等。詳在五卷
中釋。又唯識論所熏四義中云。若法始終一類相
續。能持習氣。乃是所熏。此揀前七轉識。如風聲等。
既如風聲。則非相續有間斷故。又為下。約為先義
以解任運常在前也。意云前者。先也。以迷時先有
為諸法本。更無有法先於此故。末那無此義。如唯
識云。是識名末那。依彼（第八）轉緣彼（第八）。故此揀異之
也。然前揀六七之文。是海東意。後揀第七一義。是
今疏意。故云又也。
△四智。
四者。名為智識。謂分別染淨法故。
【疏】即事識內微細分。謂不了前心所現境故。起染
淨微細分別。故云智識。
【記】微細分者。法執俱生故。迷唯心境。見從外來。起
微細心。分別染淨。故云不了。
△五續。
五者。名為相續識。以念相應不斷故。住持過去無量
世等善惡之業。令不失故。復能成熟現在未來苦樂
等報。無差違故。能令現在已經之事。忽然而念。未來
之事。不覺妄慮。
【疏】亦是事識中細分。前六相中相續相也。以念等
者。法執相應。得長相續。此約自體不斷釋相續義。
住持下。以此識能起潤業煩惱。能引持過去無明
所發諸行善惡業種令成。堪任來果之有。若無惑
潤。業相焦亡故也。此則引生令熟。復能下。又復能
起潤生煩惱。能使已熟之業。感報相應。成熟無差。
如是三世因果流轉。連持不絕。功由意識。以是義
故。名相續識。能令下。顯此識用麤分別相。不同智
識微細分別故也。此上所解。但屬此相續識。約其
功能釋相續義。又為一解。從住持下。總辨前五意
功能。初住持業果。是前三細功能。屬梨耶。從念已
未之境。是後二功能。屬事識細分。
【記】五下。初。立名。亦細分者。此是法執分別。麤於俱
生。故除微字。但云細分。此上二識皆云細者。以是
麤中之細故。同是法執故。以念下。次。釋義二。先。直
明本相。住持下。次。別顯功能二。一。能起潤惑。初。起
潤業惑。住。謂留住。持。謂任持。謂留住任持。令業不
失也。此識等者。謂過去無明。所發業行種子。未成
熟者。以有此識。發愛取煩惱潤之。使令成熟。堪為
來世感果之有。有。即業種變異也。若無下。如植種
於土。無水則焦。結業待果。無貪則敗。經云愛水。由
潤業故。復能下。二。起潤生惑。又復等者。謂潤已熟
業。令受果報。善惡樂苦。自然相應。如印印物。不相
違反。故曰無差。現在。即現報。未來。即生後二報。如
是下。通收前段以結其名也。斯則潤過去未熟業。
令成現在已熟業。潤現在已熟業。令招未來果報。
如是循環。無有斷絕。由不斷絕。故名相續。然其潤
業潤生。即是令他相續義也。能令下。二。能起念慮。
已經者。是過去。追念不忘也。未來事。逆慮而起也。
現在境。緣持不斷也。顯此識用等者。以此識既能
起麤分別。念慮三世。與前智相微細不同。非法執
<pb n="570"/>
分別而誰。此上下。上則正釋當文。此則通前重示
也。先。結屬此識。又為下。次。總通前五。從住持下等
者。反顯從住持上。別明相續識功能也。三細功能
者。以第八識。能集種子。起現行故。後二功能者。於
中但約分別不斷而分二異。故攝論云。意識緣三
世境等。即斯義也。
△三結歸一心（二）。初正結屬心。二釋疑廣辨。初
正結屬心。曲分二段。初順結三界。二反結六塵。
初順結三界。
是故三界虗偽。唯心所作。
【疏】是前一心。隨無明動。作五種識故。故說三界唯
心轉也。此心隨熏。現似曰虗。隱其虛體。詐現實狀
曰偽。虗偽之狀。雖有種種。然窮其因緣。唯心所作。
十地經中。亦同此也。
【記】是下。解是故二字。故說等者。三界不出五意。五
意唯依一心。故三界唯心作也。以現識中。具有根
身種子器世間故。故楞伽云。從於無色界。乃至地
獄中。普現為眾生。皆是唯心作。現似曰虗者。依他
起法。如麻上繩。似有其相。究體不實。詐現曰偽者。
徧計所起。如繩上蛇。相畢竟無。分別妄現。唯心作
者。性圓成實。如繩蛇無體。不離麻故。十地經者。華
嚴十地品云。了知三界依心有。十二因緣亦復然。
一切皆由心所作。心若滅者生死盡。
△二反結六塵。
離心。則無六塵境界。
【疏】離彼現識。則無塵境。反驗六塵。唯是一心。
【記】心起成識。依識有塵。究其根本。唯一心作。故經
云。由心生故。種種法生。又圭山云。生法本空。一切
唯識。識如幻夢。但是一心。然此三界六塵。皆攝色
心等法。是故順結反結。皆歸一心。
△二釋疑廣辨（三）。初問。二答。三結。初問。
此義云何。
【疏】現有塵境。云何唯心。
【記】意云。若是唯心。不合有境。以心無相。不可見故。
既有所見。云何唯心。
△二答。
以一切法。皆從心起。妄念而生。一切分別。即分別自
心。心不見心。無相可得。
【疏】以一切法。皆是此心隨熏所起。更無異體。故說
唯心。妄念而生者。又疑云。何以此心作諸法耶。故
此釋云。由妄念熏故。生起諸法。亦可疑云。法既唯
心。我何不見。而我所見。唯是異心。釋云。言異心者。
是汝妄念分別而作。一切下。境唯識現。無外實法。
是故分別。但分別自心。此一句顯無塵唯識義爾。
心不見心者。既塵無相。識不自緣。是故無塵。識不
生也。無相可得者。能所俱寂也。攝論云。無有少法。
能取少法。
【記】以下。答有二。先。答無塵。三界塵境。皆是心隨染
淨緣熏而起。既一切法從心起故。所起無體。即唯
一心。故楞伽云。心亦唯是心。非心亦心起。種種諸
色相。通達皆是心。又疑下。即躡所答處以起此疑
也。意云。既唯一真淨心。因何起諸染法。楞嚴滿慈。
圓覺剛藏。皆同此意釋中妄念。即根本等無明也。
由無量妄念熏故。遂有諸法。其猶淨眼。不見空華。
但以翳覆。便見華相。亦可下。又是前疑中之別意。
非續次所起。以二種疑釋。論文皆通故。但前約依
他。此約遍計疑意云。諸法既唯是心。我心中何不
見。而我心中所見。唯有異心無法。釋云下。言異心
者。是汝種種妄念。彼一切法。正由汝之異心妄念
分別而作。如見空華。是汝眼病。楞伽云。如愚不了
繩。妄取以為蛇。不了自心現。妄分別外境。一下。次。
顯唯心。境唯識者。如像唯鏡現。故分別像者。即是
分別鏡也。楞嚴云。自心取自心。非幻成幻法。無塵
<pb n="571"/>
唯識者。如唯識頌云。唯識無境界。以無塵妄見。如
人目有翳。見毛月等事。心不見心者。意云。心是一
心。不合自見。故楞伽云。如刀不自割。如指不自觸。
而心不見心。其事亦如是。當知有所見者。皆是妄
也。既塵等者。釋也。意云。塵境若存。則可以心緣境。
塵既不有。縱有心在。亦不能自緣也。是故等者。結
也。意云。以有塵故。牽彼識生。既無塵境。識不生也。
故經云。由法生故。種種心生。今法既不生。心亦不
生也。無相得者。既無他可見。自亦不能見。所見無
故。能見不成也。能所寂者。心無心相。是能緣寂。境
無境相。即所緣寂楞伽云。能見及所見。一切不可
得。此中大意。欲顯一心。本無能所。能所俱寂。方是
真心。亦非泯之令寂。本自寂也。攝論下。引證。具云。
所說諸法。唯識所現。無有少法。能取少法。以唯識
心中。離二取相故。亦可從以一切下。正答彼問。妄
念下。展轉釋疑。此句疑釋。如疏兩意。一切下。疑云。
由分別妄念。故生起諸法。然起能別心。必有所別
境。是法既無。云何分別。故此釋云。一切分別。即分
別自心。心不句。疑云。若如是者。即應見心。故此釋
云。心不見心。反明分別。悉皆是妄。無相句。疑云。如
何心不見心。故此釋云。無相可得。斯則心無相故。
不可見心。心外又無一法。當知有見相者。皆妄見
也。二取相忘。唯一心在。即不空門中所顯真性也。
故經云。諸幻滅盡。覺心不動。
△三結。
當知世間一切境界。皆依眾生無明妄心而得住持。
是故一切法。如鏡中像。無體可得。唯心虗妄。以心生
則種種法生。心滅則種種法滅故。
【疏】無明。根本也。妄心。業識也。以一切境界。由此而
成。即現識等也。若無明未盡以還。此識住持境界
不息。此即結相屬心也。鏡像。喻況也。此境離心之
外無體。又即心故無體。如像離鏡之外無形。鏡內
復無其體。唯心句。又疑云。既其無體。何以宛然顯
現。故此釋云。此並真心之上。虗妄顯現。何處有體
而可得耶。以心下。又問。何以得知心上顯現。故此
答云。反驗唯心顯現成妄也。以心生法生等故知
也。此中以無明力。不覺心動。乃至能現一切境等。
故言心生種種法生。此則心隨熏動。故云生也。若
無明滅。境界隨滅。諸識分別。皆滅無餘。故言心滅
則種種法滅。此則心源還淨。故云滅也。既心隨不
覺。妄現諸境。即驗諸境。唯心無體也。問。上說生滅。
結過屬無明。此文辨因緣。云何結屬心耶。答。前以
無明。動彼靜心。令其生滅。故此生滅。功在無明。今
此因緣和合道理。成辦諸法。無性義顯。不住義彰。
故結和合屬於心也。
【記】論當知下。初。正結。先。法。根本。揀非枝末。業識。揀
非轉現。依無明力而任持。託業識心而安住。故下
文云。以有無明染法因故。即熏習真如。以熏習故。
則有妄心。以有妄心。即熏習無明。不了真如法故。
不覺念起。現妄境界等。故云由此而成也。現識等
者。等下六麤。皆是所現色心境界也。此一切境。依
彼住持。若無明等者。以依無明。故有妄心。依妄心
故。現妄境界。所以無明未盡。心境不滅。如風未息。
波浪不滅。相屬心者。境唯心現。心外無境故是故
下。次。喻。離心無體者。皆從心起。非外來故。即心無
體者。所起之法。同能起故。鏡喻兩意。合法可知。論
唯心下。二。釋成二。初。正釋。虗妄現者。妄念熏真。起
諸虗妄法故。此中釋前諸法無體。有二所以。一。唯
心故。二。虗妄故。如彼鏡像。一。體同鏡故。二。體不實
故。由斯諸法。無體可得也。論以心等者。二。轉顯。疏
中二。先。正解今文三。先。略問答。問中意云。何知心
上妄現。非法自生耶。答中意云。法既隨心生滅。即
知生法皆妄。疏中反驗等者。此文正顯心生法亦
<pb n="572"/>
生。心滅法亦滅。對上文真心有體。妄法無體。是反
顯耳。唯心成妄。即上唯心虗妄二義。以心生等者。
出反顯所以。等指心滅法滅。由心生心滅。故知心
真有體。釋成上之唯心顯義也。由法但隨心之生
滅。故知法妄無體。釋成上之虗妄現義也。此中下。
次。詳解文。初。明生義。即指前段論文也。此則下。顯
意。非謂心。是能生。法是所生。以真心隨熏。全體成
動而作諸法。如金生器等。故云心生也。若無明下。
次。明滅義。即下文因滅故緣滅等也。此則下。顯意。
明此心體。返本還源。獨顯性淨。此但心中無其妄
動。寂故名滅。故云心滅也。上約真心顯生滅義。若
約妄心說者。即業轉二識。名之為心。斯則妄心於
真心中。若生若滅。真心不生滅也。前云。相續心滅。
智性不壞。若波相滅。濕性不壞。如上約真約妄。雖
皆有生滅之義。究實而論。皆妄有生滅。真無生滅
也。既心下。三。總結成。即結上文無體義也。上云。以
一切法。如鏡中像。無體可得。故此結成。問下。次。對
前釋妨。問意云。前明九相生滅。後結云。當知無明。
能生一切染法。一切染法。皆不覺相。今文復云。唯
心虗妄。心生法生。心滅法滅。前後何不同耶。答下
意云。前辨生滅。單就不覺說。故結過屬無明。以功
在不覺故。今此下。明今文意。意謂此文。具說真如
為因。無明為緣。由此因緣。道理和合。成就色心諸
法。既屬因緣。遂令諸法無性之義。顯然可見。真如
隨緣不住之理。煥然明矣。故結下。既明和合。本因
真如隨緣。成和合義。今結屬心。正其宜也。如水初
動。功在於風。故前文中結屬無明。動無別體。則全
屬於水。故此文中結屬心也。然不可言波無別體。
而唯屬於風。法理亦爾。知之。
△三釋意識轉（五）。初約人辨麤（至）。五識起所依。
初約人辨麤。
復次言意識者。即此相續識。依諸凡夫。取著轉深。
【疏】初句。牒前以標。相續識者。此生起識。麤細雖殊。
同是一識。更無別體。故即指前第五識也。但前就
細分法執分別相應。依止義門。則說為意。此中約
其能起見愛麤惑相應。從前起門。說名為意識。謂
意之識。故名意識。凡夫者。簡非聖人意識也。以前
智識。及相續識。通在二乘。及地前所起。故今約凡。
顯其麤也。取著者。以無對治故。追著妄境。轉極麤
現。故云深也。
【記】生起識者。謂此意之識。是前第五相續識之所
生。故名生起識也。然無異體。但約麤細而分二別。
故云同是一識。若更細論。亦即是前智識也。以同
依境界之所起故。今不指此而偏指相續者。以是
意識親所依故。但前下。對前辨異。以相續識。是法
執分別。望於我執見愛。彼名細惑。又約能生依止
義邊。說之為意。此中下。明今義。謂依前細相之上。
生起此之麤分別識。此識與人我貪瞋見愛麤惡
煩惱相應。故下文云。此識依見愛煩惱增長義故。
即就所起義說。故云從前起門。即是執取計名也。
以是分別之中麤分別故。名為意識。意之識者。依
於五意所起之識。故本疏云。依意之識。依主釋也。
簡非聖者。即二乘及地前菩薩也。此二種人。已能
遠離意之識故。故約凡夫以顯麤也。又以五意。亦
名意識。恐有所濫。故此約人揀之。其實五意名識。
是持業釋。故不同此。取下。取。即執取。著。即計名。若
與前料揀之。智識。是法執俱生。細中細也。相續識。
是法執分別。細中麤也。執取相。是我執俱生下云。
計我我所。名意識。麤中細也。計名相。是我執分別。
下云。分別六塵。名事識。麤中麤也。故前疏云。麤細
雖殊。同是一識。其斯之謂與。無對治等者。謂無始
覺觀智慧也。二乘三賢。得人空觀。既無取著。當知
凡夫取著深者。葢無觀慧故也。其猶重病。既不與
<pb n="573"/>
藥。厥疾寧瘳。
△二出其惑體。
計我我所。種種妄執。
【疏】非直心外計境為塵。亦復於身計我。於塵計所。
種種執者。顯計我之相也。或執即蘊。或執離蘊。
【記】論云。計我我等。正釋取相。由計我及我所。起種
種執。故名為深。此即意識俱生愛執取相也。疏中
心外計境者。此是法執。屬前智相及相續相。亦復
等者。正明此識。屬於我執。即蘊。謂凡夫所執我。但
通執自五蘊為主宰故。離蘊。即外道所執神我。然
有三宗。一。數論計我體常而量周遍。猶如虗空。二。
勝論計我體常而量不定。隨身卷舒。猶如牛皮。三。
無慚計我體常。猶如微塵。應於根門。如是眾多。故
云種種。
△三執所依緣。
隨事攀緣。分別六塵。
【疏】但緣於倒境之事。不了正理。故名隨事等。
【記】論云。隨事攀等。正釋著相。由彼事事攀緣。塵塵
分別。故名轉深。此即事識分別見計名相也。疏中
緣倒境者。如執苦為樂。不淨計淨。無我計我。無常
計常等也。不了理者。謂不知無我等真正理也。故
金剛云。凡夫之人。貪著其事。
△四制立其名。
名為意識。亦名分離識。又復說名分別事識。
【疏】此論就一意識。義分出五識。故說意識分別六
塵。分離者。依於六根。別別取六塵故。分別事識者。
又能分別去來內外種種事相故。
【記】此論等者。乃是料揀宗說不同也。難云。此意識
中。為唯一耶。為兼五耶。兼五。不應單名為意識。唯
一。則眼等五識何居。答云。略料揀之。三宗不同。小
乘宗中。唯立一意識。而義說為心意識三。相宗開
立八識。實有四分見相。性宗依一藏心。而義分為
五意意識。次又依一意識。而義分出眼等五識。今
此論就性宗說也。謂於一意識中。分出眼等五識。
兼本成六。以對六塵。故上文說意識者。種種妄執。
分別六塵。則知唯依一意之識。起於眼等六用也。
然前智相續識。亦緣六塵。以彼不與愛見相應。故
屬前意。今與愛見相應。故名意識。前云六麤皆屬
意識者。智續相。屬細分。執計相。屬麤分。思之。上料
揀竟。約義訓者。依前五意。展轉生起。故名為意。了
別六塵。生長見愛。故名為識。疏不釋者。初已明故。
依六根等者。謂依內六根。發於六識。緣外六塵。斯
則聚緣內搖。趣外奔逸。既以一為六。六用又不同。
即分離義也。如佛頂經云。元依一精明。分成六和
合。光明經云。六情諸根。各各自緣諸塵境界。不行
他緣等。又能下。去來。豎窮三世也。以此意識。遍緣
一切。通三量故。假實俱緣。如前云。能令現在已經
之事。忽然而念。未來之事。不覺妄慮。內外。橫量十
方也。謂內根外塵色心諸法。亦即計我我所又以
此三名配上四句。計我妄執。名意識也。分別六塵。
名分離識。隨事攀緣。名事識也。
△五識起所依。
此識依見愛煩惱增長義故。
【疏】見。謂見一處住地。即見道惑。愛。謂欲。色。有。三愛。
即修道惑。以此見修二惑。熏於本識。令生此分別
事識。故云增長。上六麤中執取。計名。及起業相。並
相從入此意識中。及後六染中執相應染。亦入此
攝也。
【記】見一處者。五住地中之一數。此是三界分別麤
惑。迷理起者（謂迷四諦理而起也。迷理隨眠。通於見修。見斷為麤。修斷為細。唯識論云。
諸見所斷及修所斷迷理隨眠。唯有根本無分別智。親證理故。能正斷彼）。同於見道處
斷。故名見道惑。欲色有三愛。即三界俱生（任運也）細
惑。迷事起者（謂迷六塵事而起也。迷事隨眠。對迷理言。事麤理細。故唯修斷唯識論云。
<pb n="574"/>
餘修所斷迷事隨眠。根本後得。俱能正斷）。於修道位中所除斷。故名修
道惑。以此等者。謂以此見愛煩惱熏於第八。令彼
識中第六種子。有生長增益故。即起現行也。上六
下。類攝。然執取計名。正當此識。起業一相。是此所
生。總別報業。是此識造。今約所造從能造說。亦此
識攝。故云相從入也。執相應者。於六染中。唯此合
執計二相以為一染。正當此識攝也。
△二重顯所依緣體（二）。初略明緣起甚深。二廣顯
緣起差別。初略明緣起甚深（二）。初標歎甚深。二
出深所以。初標歎甚深。
依無明熏習所起識者。非凡夫能知。亦非二乘智慧
所覺。謂依菩薩。從初正信。發心觀察。若證法身。得少
分知。乃至菩薩究竟地。不能盡知。唯佛窮了。
【疏】依無明者。牒上所說。依根本無明。起彼靜心。成
業等識也。非凡夫等者。凡小非分也。二乘但覺四
住。不了無明。故此無明所起之識。非其境也。依菩
薩下。明菩薩分知。初正信者。十信之初。發心之時。
即觀本識自性緣起因果之體。得成正信也。發心
句。三賢位中。並言比觀。故云觀察。少分不能盡者。
地上證之未窮故。以其但覺住相。不覺生相。唯佛
者。四相俱了。故得窮源。
【記】牒上等者。上云。謂無明力。不覺心動。故名業識
等。謂心與無明和合。起成業等三細也。非凡下。依
位別歎三。先。凡小非分。凡夫尚不知意之識。況此
三細耶。二乘方覺事識中麤分。尚不覺細分。正認
三細以為涅槃。是以無明所起之識者。非其境界
也。於五住地中。但覺前四。是前見愛所增長識也。
若根本無明。是第五住。非彼所覺。依下。二。菩薩分
知。十信等者。謂此菩薩。雖位在外凡而能信教。了
知本識。因緣所生。無有自性。決定無體。唯是真如。
方成正信。故下說十信菩薩。信真如。及修真如三
昧。以成正信之行。因果體者。因即無明。果即本識
三相。體即真如也。三賢等者。異前位之信。殊後位
之證。故言觀察。比觀者。既未親證。但比度觀察。即
相似覺也。法身。即初地已去。究竟。即十地。乃至之
言。攝於中八隨分覺故。不能盡知。然初地且約破
法執。故說為少知。若克就識論。八地方覺此識現
相也。唯下。三。唯佛能窮。以覺前者。則不覺後。覺後
者。必能覺前。故云四相俱了。前云。若得無念者。則
知心相生住異滅。
△二出深所以（二）。初徵。二釋。初徵。
何以故。
【疏】緣起妙理。貫通凡聖。何故說見。唯在果人。
【記】真如為因。無明為緣。起成諸識。斯則性起為相。
是不思議微妙理趣。故云緣起妙理。問意可知。
△二釋（三）初即淨而染。二即染常淨。三結成難測。
初即淨而染。
是心從本以來。自性清淨。而有無明。為無明所染。有
其染心。
【疏】性淨者。一。緣起體。即因也。無明者。二。發緣起之
由即緣也。染心者。三。顯緣起之相。即不染而染也。
【記】因即棃耶心體。是其覺義。即不思議變者。緣即
根本無明。是不覺義。即不思議熏者。染心。即業等
諸識。以於不可熏變處而熏變故。不染而染者。即
前自性心體。非是染法。以不守自性故。隨熏成染。
故下云。真如之法。實無於染。但以無明而熏習故。
則有染相。
△二即染常淨。
雖有染心。而常恒不變。
【疏】釋緣起甚深義。即染而不染也。
【記】即染等者。雖隨熏成染。其體常淨。如鏡現穢。其
體不動。斯則正由不動而得隨緣。正由隨緣。顯得
不動。
<pb n="575"/>
△三結成難測。
是故此義。唯佛能知。
【疏】勝鬘經云。自性清淨心。難可了知。彼心為煩惱
所染。亦難可了知。乃至結云。唯佛能知。楞伽經中。
亦同此說。故彼經云。如來藏是清淨相。客塵煩惱
垢染不淨。乃至廣說。下結云。我今與汝。及諸菩薩
甚深智者。能了分別也。
【記】論云此義。指上即淨即染二義也。唯佛知者。欲
言其淨。則九相紛然。欲言其染。則一味無變。若非
佛智。孰能知焉。前問緣起妙理。何故唯在果人。故
作此結答也。
【記】疏云自性難了者。以能隨緣成染故。所染難了
者。以即染而常淨故。甚深智者。即八地已上。少分
而知。以覺轉現相故。然從初地。亦得少知。以證真
故。前云若證法身。得少分知。能了別者。了如來藏。
不染而染別煩惱垢。染而不染也。
△二廣顯緣起差別（二）。初緣起體相。二更重料揀。
初緣起體相（三）。初顯上不變之義。二顯上無明
緣起之由。三顯上緣起之相。初顯上不變之
義。
所謂心性常無念故。名為不變。
【疏】雖舉體動而本來靜。故云常無念。顯上緣起因
體也。
【記】雖舉等者。如杌不作鬼。繩不為蛇。東處無西等。
無念。即覺義。既常是覺。即無不覺。無不覺故。名為
不變。緣起體者。即前自性清淨心。故云因也。
△二顯上無明緣起之由。
以不達一法界故。心不相應。忽然念起。名為無明。
【疏】此顯根本無明。最極微細。未有能所王數差別。
即心之惑。故云不相應。非同心王心數相應。唯此
無明。為染法之源。最極微細。更無染法。能為此本。
故云忽然念起也。如纓絡本業經云。四住地前使。
無法起故。名無始無明住地。是則明其無明之前。
無別有法為始集之本。故云無始。即是此論忽然
義也。此約麤細相依之門。說為無前。亦言忽然。不
約時節以說忽然也。
【記】此顯下。初。釋心不相應。此明無明之體。初起微
細。未分王數心境之相應故。又此無明。是全性之
惑。故云即心。亦可此惑。是與真心不相應之法。如
前云。從本以來。不與妄染相應故。今以不如實知
故。忽然而起。說此以為根本無明也。唯此下。二。釋
忽然念起三。初。正釋今義。是諸染法始起之源本
故。故約忽起以表其先也。如纓下。二。引經證成。四
住前使者。即無明使也。無法起者。意顯無明使外。
別無有法。為能起無明之本也。是則下。三。會彼同
此二。先。正會。如文。此約下。二。結揀。意明無前之忽
然。非有始之忽然也。言無前者。以此無明最微細
故。更無有法前於此者。前。即始也。由無始起之本。
故說忽然。故本疏云。以起無初。肇公亦云。如鏡忽
塵。如空忽雲即斯義也。
△三顯上緣起之相。
【疏】謂顯上有其染心之句也。
△中三。初標。二徵。三釋。初標。
染心者。有六種。
【記】染心六者。以上云。無明所染。有其染心。故今釋
此心相。有其六種差別不同也。
△二徵。
云何為六。
△三釋。
【疏】然此六染。逆次配六麤中前四。及後三細。由此
第一。合彼麤中三四。故但六也。便借此名以科此
六。六中各二。皆初障。後治。
【記】逆次配者。前說隨流生起。故從細至麤為順次。
<pb n="576"/>
今明反流除斷。故從麤至細為逆次。前取近理為
先。今取易斷為先也。由此下。配第一染。以二乘三
賢。同斷此故。便借下。將前科此。免更會同也。
△科分六者。初執取計名字相（至）。六業相。初執
取計名字相。
一者。執相應染。依二乘解脫。及信相應地遠離故。
【疏】一下。是六麤中第三第四相也。亦是上意識見
愛煩惱所增長義。亦是上四相中麤分別執著相
也。但麤心外執。與境相應。汙其淨行。故云執相應
染也。二乘解脫者。至無學位。見修煩惱。究竟離也。
及下。十解已去。信根成就。無有退失。名信相應。故
地論云。地前總名信行地菩薩。無著論中。亦同此
說也。此菩薩得人空。見修煩惱。不得現行。故云遠
離。非約隨眠以留惑故。故攝論云。若不斷上心。則
不異凡夫。若不留惑種子。則不異二乘。又二意留
惑。為自他也。此約終教說。若約始教。初地已上。方
說留惑。如餘論說。今此菩薩。非直斷四住人執。亦
分斷無明住地故。此論下云。不了一法界義者。從
信相應地觀察學斷故。今但為顯人我麤執。故不
論彼也。
【記】初。障也。是六等者。據用科名。合無此說。今此重
對者。為通前類攝故。此即九相中二相。見愛等。即
五意中意之識。麤分別。即異相也。但麤下。釋執別
名。外執於境。與境相應。內起見愛。計我我所故。汙
其句。釋染通名。淨行。即真如根本智也。此智有二。
一。人空智。二。法空智。此智不起者。由染心有力。為
能障故。名之為汙。若漸修此觀。觀成智起。即翻染
心。便名為治。斯則敵體相違。故成治義。然此以對
始覺名染義也。若據論意。則約對本覺之淨以明
其染。故前文云。是心從來自性清淨。而有無明。為
無明所染。有其染心。問。障染何別。答。體雖無別。名
義有殊。障則對始覺立。如下文云。能障真如根本
智故。染則對本覺立。如上所引。是心從來自性清
淨等。二乘下。次。治也。無學等者。此明見愛四住煩
惱。辟支羅漢。悉能離故。十解下二。初。約三賢以明
行位二。初。正顯行位。據此。則三賢菩薩。同受此名。
以皆不退失故。故地下。二。引論證成。無著論。即金
剛論。彼論三地。謂信行地。淨心地。究竟地也。此菩
薩下。二。對二乘以顯斷惑。又二。初。覈劣以明麤惑
二。初。表異凡小。得人空者。以此菩薩得此觀故。能
伏現行。不同凡夫。然於種子不盡除滅。不同二乘。
言隨眠者。種子異名。謂隨逐有情。眠伏藏識。今此
論中。約現行說。名為遠離。非約種子。攝論下。引證。
上心。即現行也。二意者。留此惑種。潤於故業。受分
段身。修習種智。斷所知障。即自利也。兼俯就羣品。
攝化利益。即利他也。若不留惑種。即同二乘。獨出
三界。二利俱失也。故圓覺云。菩薩示現世間。非愛
為本。但以慈悲。令彼捨愛。假諸貪欲而入生死。問。
菩薩既留惑種。後起現行。受分段身。與凡夫何異。
答。前引圓覺。足辨其異。雖留惑種受分段身。以有
智故。終不起過。假此分段為所依故。廣修種智。及
行大悲。終不令此起於新業。如禁蛇法。雖不令死。
亦不噬人。故攝論云。煩惱伏不起。如毒呪所害。留
惑（煩惱）至惑盡（所知）。證佛一切智。此約下。二。揀定權實。
初地下。約頓悟說。謂此菩薩在地前時。以二空觀。
雙伏二障分別。至見道位。種現俱斷。從此位去。若
智增者。便伏煩惱現行。至佛方斷。若悲增者。故意
令生。極至八地。現行方伏。留隨眠惑。以助願力。化
利眾生。今此論中。約生起時。一向豎說。及至斷時。
從麤至細。故在地前。已除我執俱生分別。至登地
時。唯斷法執分別。二地已去。秪斷法執俱生。更無
煩惱。不同彼教。橫說二障種子在第八中。良以權
實教異。與此相望。校一僧祗。如餘論者。即瑜伽唯
<pb n="577"/>
識等廣明。今此下。二。超勝以除細執三。初。正明。以
是實教菩薩。從初正信。便達真如本有。無明本空。
隨順無念。於此地前。能修法空真如三昧。自然令
彼法執不生。伏於無明。與真相應。故云分斷。但伏
故名斷也。故此下。二。引證。不了法界。即無明也。下
說發直等三心。修無住等四方便。及施等六度。皆
此觀斷義也。今但下。三。結意。以是約執取人。非約
人明執。故不論也。
△二相續相。
二者。不斷相應染。依信相應地。修學方便。漸漸能捨。
得淨心地。究竟離故。
【疏】二下。六麤中第二也。從此至六。又逆配前五意
中。此位第五。但執法續生。生起不斷。即是相續義
也。依信下。十解已去。修唯識觀。尋伺方便。乃至初
地。證三無性。徧滿真如。法執分別。不得現行。
【記】障中但執等者。即是法執相續。生起不斷。故前
云相續。今云不斷。其義一也。治中十解等者。謂從
三賢位中。觀察尋伺。分斷此染。直到初地。方能全
離。修唯識觀者。即資糧位中。習行順解脫分。尋伺
方便者。即加行位中習行順決擇分。初地。即見道
信。無漏智火。燒煩惱薪。通達佛法。名歡喜地。三無
性者。謂遍計相無性。依他無自然性。圓成無前徧
計我法之性。故唯識云。初即相無性。次無自然性。
後由遠離前。所執我法性。徧滿真如者。即遍行真
如。所言遍者。唯識云。謂此真如。二空所顯。無有一
法而不在故。所言證者。以無分別智。契無差別理。
能所兩亡也。故唯識云。若時於所緣。智都無所得。
爾時住唯識。離二取相故。法執等者。由修習唯識
觀故。至此成就無漏智相。分得現行。由是此執分
別。永得除滅。
△三智相。
三者。分別智相應染。依具戒地漸離。乃至無相方便
地。究竟離故。
【疏】三下。六中第一。五中第四。以能分別世出世諸
法染淨。故云智也。是法執修惑。依具下。七地已還。
有出入觀異。故於境界。有微細分別。然地地分除。
故云漸離。八地已去。無出觀緣境。故於七地盡此
惑也。云究竟離。以二地三聚戒具。故云具戒地。以
七地前無相觀。有加行方便。有功用。故云無相方
便地。八地已上。無相無方便功用故。
【記】障中以能下。釋名。可知。法執修惑者。所知障中。
俱生之分。以修道所斷。故名修惑。治中七地等者。
此等已還。法空觀。有間斷。有相。有功用。遂於染淨
境界。未免分別。然從二地已來。分分除斷。故云漸
也。八地下。釋得離此染所以。若殘此染。則不登七
地。豈況至八。故至七地門中。都盡此染也。以二地
下。釋二地名。謂攝律儀。善法。眾生。三聚具足。名具
戒地。又以遠離微細破戒垢故。亦名為離垢地。準
華嚴說十地。如次修十波羅蜜。此正當戒波羅蜜。
餘地非不持戒。以約增勝說故。以七下。釋七地名。
斯則八地名無相。七地名方便。謂與無相地作方
便故。乃是無相之方便也。八地下。反顯可知。
△四境界相。
四者。現色不相應染。依色自在地能離故。
【疏】四下。三細五意中。皆當第三。此即依根本無明。
動彼淨心。令現境界也。依色下。以八地中得三種
世間自在。色性隨心。無有隔礙。故云色自在地能
離也。以色不自在位。現識不亡。故此位中。遣彼相
也。
【記】初句。障。根本等者。無明動心。成業轉現相。現相。
即現境界也。今當現相。依句。治。色性無礙者。以色
自心生故。心能變色故。由是。能毛容剎海。芥納須
彌。色心不相妨。自他無分隔也。本業經云。所謂無
<pb n="578"/>
相大慧。方便大用。無有色習。無明亦盡。百萬劫事。
無量佛土事。以一念心。一時行現。如佛形現一切
眾生形。以一念心中。一時行已。無功用故。三世間
自在者。謂此菩薩。觀此三種麤細之色。無不通達。
無分別智。任運相續。相用煩惱。不能動故。以色下。
舉下位以反顯。意云。七地已前。現識不亡。故色不
自在。今得自在者。葢現識亡也。然於七地觀斷。至
八地盡。前後皆然。應知之。
△五能見相。
五者。能見心不相應染。依心自在地能離故。
【疏】五句。三中五中。皆當第二。以根本無明。動令能
見。上文云。依於動心。成能見故。依心下。以九地中。
善知眾生心行十種稠林。故云心自在。此於他心
得自在。又以自得四十無礙智。出華嚴經。有礙能
緣。永不得起。
【記】障文可知。治中善知下。於他心得自在也。十稠
林者。華嚴云。此菩薩以如實智慧知眾生。一心稠
林。二煩惱。三業。四根。五解。六性。七樂願。八隨眠。九
受生習氣相續。十三聚差別。一一皆云稠林者。此
等諸法。稠密如林。故以喻之。淨名云。善知眾生往
來所趣。及心所行。此歎九地菩薩。本業經云。一切
功德行皆成就。心習已滅。無明亦除也。又以下。明
於自心得自在。四十無礙智者。準華嚴說。有十種
四無礙智。四者。一法。二義。三詞。四樂說。十者。世親
判為十相。一自相。二同相。三行相。四說相。五智相。
六無我相。七業相。八因相。九果相。十住持相。一一
具四。故成四十。廣如彼說。有礙下。結所離之染。礙。
即障染。能緣。是智。起。即不自在。不起。即如前云心
習已滅也。
△六業相。
六者。根本業不相應染。依菩薩盡地。得入如來地能
離故。
【疏】六句。三中五中。皆當第一。以無明力。不覺心動
故。菩薩下。十地終心金剛喻定。無垢地中。微細習
氣。心念都盡。故上文云。得見心性。心則常住故。
【記】障中。心動。業也。治中。盡地。即究竟地。如前云。乃
至菩薩究竟地。有本多云地盡。義亦有在。不如地
字在下義順。以前後皆結云地故。此即第十地也。
如來。即妙覺。斯則從九地觀斷。佛地方盡。無垢地。
即如來地。與十地終心。竟無有異。然本業經中。等
覺為無垢地。彼即別開。今此所明等妙二覺。合為
一位也。餘可知。
△二更重料揀（三）。初辨上無明約治料揀。二釋上
相應不相應義。三舉上染心及無明約境成二礙
義。初辨上無明約治料揀。
【記】如上六染。但是無明所起之法。已分配因果諸
位明斷竟。然上云不達一法界故。名為無明。未知
此使。依何位人能遠離耶。故今辨之。
不了一法界義者。從信相應地。觀察學斷。入淨心地。
隨分得離。乃至如來地。能究竟離故。
【疏】不句。標也。從下。初麤者。至初地離。後細者。至佛
地盡故也。此即是上染心所依無明住地。能染真
如。成染心故。上文云。破和合識者。滅無明故。滅相
續心者。斷染心故。今無明與染心。雖說有前後。然
治滅並一時也。
【記】麤者。枝末無明。從初地漸離。至七地方盡。細者。
根本無明。從八地始斷現相。至十地盡業。佛地滅
不覺也。此即下。上說自性清淨心。為無明所染。有
其染心。當知無明。是染心之所依。染心。是無明之
所起也。上云者。即智淨相文。然此六染位中。各有
三分。一分屬於無明。一分屬於染心。以皆有和合。
及相續義故。但約與前和合。迷執不改。即是無明。
約展轉起後。相續不斷。即是染心。由是地前。便有
<pb n="579"/>
斷無明義也。今言初地方離者。以約破法執位明
其斷義。不乖諸說。故標此位也。今無明下。明生起
時。義說前後。以論因緣和合義故。若除斷時。則無
前後以能依所依。不相離故。
△二釋上相應不相應義。
【記】以上六染中。有相應不相應言。義猶未顯。今此
特顯之。
△於中二。初釋相應。二釋不相應。初釋相應。
言相應義者。謂心念法異。依染淨差別。而知相緣相
同故。
【疏】相應者。六染中前三。是相應。此有二釋。一。約王
數釋。此三種皆是麤心故。二。約心境釋。以此三種。
依境生故。心念法異者。心。謂心王。念法。謂心所。王
數不同。故云異也。迦旃延論中。名為心及心所念
法故。又心念。謂能緣心。法。謂所緣境。異。謂心境不
同。差別者。是所依分別境。同者。若心王知染。心法
亦同。心王緣淨。心法亦同。知相。即能知同。緣相。即
所緣同。又於染境作染解。於淨境作淨解。故云同
也。
【記】初句。標也。皆麤心者。以是前六緣總別相。行相
麤顯故。依境生者。既依境生。則與境為相應也。謂
下。釋也二。初。約法辨異。心謂下。約王數釋。心王。即
前六識心王。心所。即遍行等六位心所。然六識中
心所。多少不同。今此總名念法。亦可舉一蔽諸。故
言念。即別境之一心所法也。迦旃下。引證。即通指
心所。俱名心所念法。然論王數相應。總有五義。一。
同所依根。二。同緣一境。三。同一行相。謂同作青色
等解。四。同一心事。王所同一事體故。五。同一時。王
所同一剎那故。由是故得相應。又心下。約心境釋。
可知。所依等者。識依此境所引生故。又是彼識所
分別故。以有此染淨為所依故。遂起心王心數令
相應也。以有此境為所分別故。遂與能分別為相
應也。而句。二。正顯相應。先約王數釋同義。如師往
資隨。其事不異。然雖云王數相應。理須約境以辨。
能知同者。此體有二。以王數相應故。名為同也。所
緣同者。此唯一境以望王數。故名同也。斯則能所
雖皆云同。而同義有異也。又於下。次約心境釋同
義。此即心隨於境。名之為同。同。即相應也。
△二釋不相應。
不相應義者。謂即心不覺。常無別異。不同知相緣相
故。
【疏】不相應者。六染中後三及無明。皆名不相應心。
亦二釋。一。約王數。此顯根本無明。動彼靜心之體。
即此動心。是不覺相。更無王數之別。故云即心不
覺常無別異。此翻前心念法異也。既無王數之別。
何有同知同緣。翻前可見。以此三種。依不覺起。不
異不覺。故云即也。上文云。依不覺故。生三種相。與
彼不覺。不相捨離者。是此即心之不覺。故云不離。
非是相應而不離也。下文亦云。無明滅故。不相應
心滅。二。亦約心境釋中。言即心不覺等者。謂此無
明。即此染心而無別體。不約與外境相應。方為此
不覺。但在本心之上。故云即心等也。不同知相等
者。揀前相應也。此不相應心。既是棃耶識。於中不
分王數義。及不與外境相應義。并有覺不覺義等。
並與諸論相違。和會如別記中說。
【記】不句。標也。無明者。以前云。不達一法界故。心不
相應。名無明等。故今指也。謂下。釋也。疏中二。先。正
釋論文。又二。初。約王數釋二。先。顯無別異。即此等
者。心是真心。由動故成不覺。不覺與覺。一體無異。
故云即也。尚無覺不覺異。豈有王數耶。既無下。二。
正遣相應二。初。正釋翻前義。如單己一人。與誰為
同。故無相應義也。以此下。二。重釋前即義三。初。正
釋。然前說不覺即動心。今說染心即不覺。有斯異
<pb n="580"/>
耳。上文下。次。引證。既展轉相即。動無動相。元即靜
心也。非是下。三。揀濫。此中言不相離者。以染心即
不覺故。非謂有於王數相應而言不離。以相應不
離。二義別故下文。引證。是下生滅相文。此則雙證
二義。一證不相離義。二證不是相應義。思之。二亦
下。次。約心境釋。亦二。先。顯無異。意云。染心即無明。
無明是不覺。不覺依於覺。覺即是本心。都無外境
相應。故云即心不覺。此言即心。亦即本覺真心也。
文中通於真妄二心。詳之易見。不同下。次。揀相應。
既無境為相對。約何以明其相應耶。此不下。二。指
陳違妨。以相宗說此第八識。有遍行心所。又與器
界外境相應。仍不說有覺義故。諸論。唯識瑜伽等
也。和會如別說者。尋檢未見所出。今且略會二宗
所說者。如法相宗。說第八識。能緣三境。以彼秪據
現在成就位中。橫說八識。不明根本始起元由。但
言一切眾生。法爾皆具八種識。從自種生。皆能緣
慮自分境界。以同是識了別義故。故能緣境。又說
此識從自種生。雖從自種。而假境為所緣緣故。方
得生起。故須緣境。雖能緣境。微細難知。不同前七
執我執法。今此論中。豎說諸識。迷真所成。從細至
麤。不說種生。故第八識。但有生境之功。而無緣境
之義。以從無明內熏習起。非外境界牽故令生。故
經說為流注生滅者。是此內起也。由是故無緣境
之義。今若會彼同此論者。彼宗既言此識緣境。微
細難知。當知密同今論之意。以彼宗說從種生故。
同是識分。不得不說緣境界也。又若會此同彼說
者。此論所明前六緣境。即是第八麤分功用。由於
境界。熏彼本識。起此分別。斯則本識有緣境義。以
是麤故。隔為事識。不名第八。又彼宗說第八心王。
有遍行五心所相應者。由說此識能緣境界。是故
有王所相應。如正緣境時。須有作意。能警其心。引
心趣境。以趣境故。根境識三。分別變異。令心觸彼。
以觸境故。四種和合。領納違順。以領納故。於境取
像。施設種種名言之事。以取像故。遂令其心。造作
驅役。此五皆由緣境故得。是故第八。有五相應。今
論既不說此緣境。亦無心所與之相應。故不同彼。
又彼宗中。不說第八生起元由。從真起妄。但據現
在成就位說。故無覺義。然亦說有無始本有菩提
種子。而不即是本覺真如。以未了故。且隱密說。今
論所明。依如來藏。有生滅心。以迷覺故。成於不覺。
雖成不覺。覺性不變。故有覺義。以依實教顯了相
說。故不同彼。若彼已說有覺義者。如何彰此二教
淺深。知之（崔傳云。原疏兩卷。別記一卷。會通文詳彼記）。
△三舉上染心及無明約境成二礙義。
【記】舉上六染之心。以及無明。對於所障之境。束為
二礙。以一切障染。不離二種。所謂煩惱。及以所知。
今此染心。及以無明。二障分別。如何收攝。故此明
之。
△中亦二。初標立。二重釋。初標立（二）。初惑障。後
智障。初惑障。
又染心義者。名為煩惱礙。能障真如根本智故。
【疏】染心者。六染心也。能障下。顯其礙義。謂照寂妙
慧如理之智。名根本智。即上文智淨相也。染心諠
動。違此寂靜。故名染心為煩惱礙。以煩惱動故。今
此且依本末相依門。以無明所起染心。為煩惱礙。
能起染心之無明。名為智礙。不約人法二執以明
二礙。
【記】初二句。標法定名也。六染心者。各取於中一分
相續義故。以此一分。諠擾動亂不寂靜故。名為煩
惱。能障句。顯礙釋義也。先。釋文。照寂下。釋所障智
名。復名真智。證體智。實智等。以能證如實理。故名
如理智。能生後得。故名根本智。上文下。出所障智
體也。染心下。釋成礙相。可知。今此下。次。通妨。或問
<pb n="581"/>
曰。如諸處說。依於二執。起於二障。與此何別。又前
秖將六麤前四以配二障。何故此中六染。俱名煩
惱耶。故此釋之。彼依二執起二障者。依五意上起
所知。意之識上起煩惱。今此則以染心所依無明
為所知。能依染心為煩惱。故不同也。應知若約二
執說二障。即局。此依染心說二障。即通。有斯異也。
△後智障。
無明義者。名為智礙。能障世間自然業智故。
【疏】無明。根本無明也。能障下。顯其礙義。謂後得如
量智。即上不思議業用。以無明昏迷。無所分別。違
此智用。名為智礙。從所障得名。此明聖智用。如月
頓應。於水無心。不同外道自然。
【記】無下。亦標法定名也。根本無明者。若取諸識中
之一分。亦兼枝末。以末從本。故作此標。能障等者。
亦顯礙釋義也。初釋文。後得下。釋所障智名。復名
徧智。俗智。權智等。以根本智證真如後。方得起故。
名後得智。如其事量而知。名如量智也。即上下。出
所障智體。以無明下。釋其礙相。從所障得名者。智
之礙故。依主釋也。不同煩惱即礙。是持義釋。此明
下。二。通妨。或問。此言自然。與外道自然何別。故此
釋之。此心無心應物。任運現化為自然。不同外道
撥無因果之自然。斯則言同而義異也。
△二重釋（二）。先徵。次釋。先徵。
此義云何。
【疏】先問云。既此無明。動靜心體。成於染心。則無明
是細。應障理智。染心是麤。應障量智。何以不然。
【記】先問等者。約麤細以成難也。秖合細法障細法。
麤法障麤法。方是其宜。何故不爾耶。
△次釋（二）。初釋煩惱礙。二釋智礙。初釋煩惱礙。
以依染心。能見能現。妄取境界。違平等性故。
【疏】能見能現者。獨約後三細前二染。妄取境者。通
攝前三染心。以同依境起故。違平等性者。釋成礙
義。以此染心。能所差別。乖根本智能所平等。所以
障於理智。
【記】前二染者。以業相微細。未分能所。欲成礙義。難
見相違。故今偏約轉現二相以酬前難。然雖不言。
意亦含攝。以依動心。說能見故。可以意知。前三染。
即分別智染已前三者。皆是事識。故依境起。以此
等者。以理智無能所。染心有能所。敵體相違。故成
礙義。
△二釋智礙。
以一切法常靜。無有起相。無明不覺。妄與法違故。不
能得隨順世間一切境界種種知故。
【疏】法靜相者。舉無明所迷法性。與法違者。正顯無
明迷前法性。以不了如法寂靜。妄有起滅。與法乖
違故也。不能得者。正釋障如量智義也。
【記】所迷法性者。此是即真之俗。故常靜無起。無起
即真。故云法性。前文云。一切法離言說相。乃至無
有變異。不可破壞。唯是一心等。不了等者。正釋違
義。法性寂靜。而無明起動。動靜相反。故成違義。正
釋等者。本疏云。以內迷真理。識外見塵。故於如量
之境。不能隨順種種知也。如人動目。天地傾搖。故
不能得如實知也。然前則約麤細而難問。今則約
相違而通釋也。故下文云。無明頓盡。名一切種
智。
大乘起信論疏筆削記會閱卷第六

音釋
熾音翅。火勢盛貌。
末那此云意。第七識名。
騰音滕。奔飛也。
環音寰。圓轉也。
孽音逆。罪惡也。
<pb n="582"/>
逭音換。逃迭轉也。
蠶俗作蚕。吐絲蟲。
繭與蠒同。音簡。
抗音慷。相乖也。
涌音永。水涌出也。
悶門。去聲。氣掩不通也。
焦音椒。火傷也。
煥音喚。光明也。
逸音葉。奔游。縱放也。
杌音厄。木無枝也。
汙音烏。同汙。垢染也。
噬音示。＆CB18624;也。
稠音柔。叢密也。
迦旃延此云文飾。
檢音簡。尋覓也。
警音景。誡䇿也。
驅音區。遣使也。
崔傳崔致遠翰林所撰賢首國師傳也。
諠同喧。諠譁。
傾音輕。搖動也。

<sarticle>大乘起信論疏筆削記會閱卷第七</sarticle>

唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△三釋上生滅之相。
【記】生滅相者。以立義分中云。是心生滅因緣相。於
中心生滅。與因緣。已如上釋。今則分別相之一字。
然是生滅家之相。故兼言也。
△文分三。初牒前標數。二徵列略顯。三廣釋其相。
初牒前標數。
復次分別生滅相者。有二種。
【疏】生滅相。牒前。有二種。標數。
【記】初明心。復釋因緣。次又分別相。故言復次分別
相也。牒前者。謂牒前立義分中文也。
△二徵列略顯。
云何為二。一者。麤。與心相應故。二者。細。與心不相應
故。
【疏】云何。徵也。一下。列也。六染中。前三染是心相應。
其相麤顯。經中說為相生滅。二下。謂後三染。是心
不相應。以無心法麤顯之相。其體微細。經中說為
流注生滅。
【記】相麤顯者。分別染淨。念慮三世。人我見愛。貪瞋
熾然。覽而可別故也。經中者。楞伽云。諸識有二種
生住滅。謂流注。及相。相者。現行體相也。如根之發
苗。故屬麤分。事識分別六塵如此。無心法者。心。能
緣心王也。法之一字。通於數境。謂心所使法。心所
緣法也。如前思知。流注者。種子相續也。似平流之
水。望如恬靜。故屬細分。解深密云。阿陀那識甚微
細。一切種子如瀑流。雜心論云。相似相續。不知無
常。然此與心相應等言。取義不便。為有與之一字。
葢譯家不細磨琢也。後譯秖言一者麤。謂相應心。
二者細。謂不相應心。斯言甚便。若欲順文釋之。亦
可云。緣相與知相同故。故言與心相應。緣相與知
相不同故。故言與心不相應。義釋如前思知。
△三廣釋其相（二）。初約人對顯。二辨相所依。初
約人對顯。
又麤中之麤。凡夫境界。麤中之細。及細中之麤。菩薩
境界。細中之細。是佛境界。
【疏】麤中麤者。前三染心。俱名為麤。於中初執相應
<pb n="583"/>
染。復更為麤。凡夫境者。三賢位名內凡。能覺此染
故。麤中細者。又於三麤染中。後二謂不斷相應染。
及分別智相應染。是麤中稍細者也。細中麤者。後
三染心。俱名為細。於中前二。謂能見能現。同是不
相應。故名為細。形後根本業識。故復云麤。菩薩境
者。十地已還所知境也。細中細是佛境者。根本業
不相應染。能所未分。行相極細。故唯佛了也。
【記】俱名麤者。分別智等。皆因外境起故。更麤者貪
瞋見愛。執我我所。取著轉深故。內凡覺者。其實亦
是二乘境界。今取文便。略而不言。十地等者。於中
初地至七地。覺麤中之細。八地九地。覺細中之麤。
今就通意。但言菩薩地也。根本下。後三染俱名細。
對前能見能現。是為細中極細相也。若非入如來
地。亦不能離。得見心性。
△二辨相所依（二）。初順辨生緣。二逆論滅義。初
順辨生緣。
【記】此中雖有因義。以望真如。亦是緣故。從微至著。
顯於生起。故云順辨。
△中有二。初明通緣。後顯別因。初明通緣。
此二種生滅。依於無明熏習而有。
【疏】通而言之。麤細二識。皆依無明住地而起。以根
本無明。動起三細。依此三細。轉起麤心。故以無明
通為其本。
【記】根本等者。前云。由不覺故。生三種相。又云。以有
境界緣故。復生六種相。如是雖即次第而生。然推
其根。無明為本。
△後顯別因。
所謂依因依緣。依因者。不覺義故。依緣者。妄作境界
義故。
【疏】若別而言之。依無明因。生三細不相應心。依境
界緣。生三麤相應心故也。
【記】疏開三。今初。略消其文。所謂句。標。依因下。釋。以
各自推其親所依故。故因生三細。緣生三麤。可知。
【疏】此中文少。若具說之。各有二因。如楞伽云。大慧。
不思議熏。不思議變。是現識因。取種種塵。及無始
妄想熏。是分別事識因。解云。不思議熏者。謂無明
能熏真如。不可熏處而能熏。故名不思議熏。又熏
即不熏。不熏之熏。名不思議熏。不思議變者。謂真
如心。受無明熏。不可變異而變異。故云不思議變。
又變即不變。不變之變。名不思議變。勝鬘中。不染
而染。染而不染。難可了知者。謂此不思議也。然此
熏變。甚微且隱。故所起現識。行相微細。於中亦有
轉識業識。舉麤顯細。故但名現識。即是此不相應
心也。取種種塵者。即是現識所現種種境界。還能
動彼心海。起諸事識之浪故也。無始妄想熏者。即
彼和合心海之中。妄念習氣。無始以來。熏習不斷。
未曾離念故。此塵及念。熏動心海。種種識生。以妄
念及塵。麤而且顯。故所起分別事識。行相麤顯。成
相應心也。
【記】此中下。二。引經廣釋三。初。標指闕具。論中三細
闕緣。三麤闕因。經中現識事識。因緣俱具。故此標
之。各有二因者。謂現識不相應心與事識相應心。
各有依生因及從住緣二種為因。然後生起二識
果也。亦可云現識事識。各有二種緣因。如楞下。二。
正引經文。熏。所依因也。變。所從緣也。彼經云。依因
者。謂無始戲論虗妄習氣。所緣者。謂自心所見分
別境界。此二是現識因。現識是此二果。而云不思
議者。若一向可熏可變。即同衣等。是可思議。便成
凡夫所見。若一向不可熏變。即如玉石。亦可思議。
便成權教所說。今則俱非此二。故不思議。取塵。緣
也。妄想。因也。唐譯文云。事識以分別境界。及無始
戲論習氣為因。則知此二是事識因。事識是此二
果。解云下。三。廣釋經義二。初。細中二因三。先。正釋。
<pb n="584"/>
謂無明下。自性清淨心。從本已來。不與妄染相應。
又無明之法。本性虗妄。今以虗妄之法。而能熏動
性靜之體。是不可熏處而熏也。熏即不熏者。雖熏
真如。而真如性且不動。又此無明。體全是覺。一相
無異。將何以為能熏所熏。雖無能所。而現法宛然。
故云不熏之熏也。謂真如下。夫真如者。是無變異
義。本不合變。而受無明之熏。成變動故。變動相者。
即業相等是。故言不可變而變也。變即不變者。雖
動成識相。而性淨無改。雖性無改。而全體見動。如
水成波。而濕性不變。濕雖不變。而全體成動。故云
不變之變也。勝鬘下。二。引證。不染者。即前不可熏
不可變也。而染者。即前而能熏而變異也。然此下。
三。結屬。以能熏。是無明之妄。所熏。是真如之心。心
與無明。俱無形相。故隱微也。以能起因緣隱微。故
所起現識行相亦細。故此三種染心。俱名為細也。
於中下。舉細則未必有麤。舉麤則必有其細也。又
此現識。即棃耶之異名。其中自含三相也。即是此
者。結屬此中不相應心也。取種下。次。麤中二因二。
先。正釋。境界。即五塵境。心海。即棃耶心。識浪。即智
相等。故經云。境風動心海。種種識浪生。下云。以有
妄境界染法緣故。即熏習妄心。令其念著等。妄念
習氣等者。即枝末無明。是迷似為實之類。此無明。
就最初與真和合。則名根本。就至成識之後。依在
識中。轉名枝末。故此名為無始妄念習氣也。此塵
等者。內有無明。外有境界。因緣具足。事識生焉。以
妄下。次。結屬。內熏。是枝末不覺。外熏。是所現六塵。
以能起因緣。既爾麤顯。故所起事識。亦復明著。成
相應者。結屬此中三種相應心也。
【疏】經中欲明現識。依不思議熏故得生。依不思議
變故得住。事識。依境界故得生。依心海故得住。今
此論中。但說生緣。不論依住。是故於細中唯說無
明熏。麤中單舉境界緣也。
【記】經下。三。經論對辨。先。明經具。生住者。彼經云。諸
識有二種生住滅。故此對配生住。滅則下自明也。
事識中。準彼經意。應云。依境界故得住。依心海故
得生。心海中無始妄想習氣。生所因也。心海中起
諸事識。取種種塵。現住緣也。今云依境故生。依心
得住。乃是傳寫之誤。現識。若無根本不覺無明為
熏習因。終不自生。若無自心所變境界為資助緣。
終不自住。斯則三細。隨妄因緣以生住也。又真如
不可熏。而忽受無明熏。故得生。真如不變異。而隨
緣變諸境。故得住。斯則三細。依真如心以生住也。
事識。若無枝末無明為熏習因。亦不自生。若無六
塵外境為資助緣。亦不自住。斯則三麤。隨妄因緣
以生住也。又心海中無始妄念習氣。熏習不斷。故
得生。心海中所現種種塵境。令其攀緣。故得住。斯
則三麤。依本識心以生住也。其猶波浪。無水為親
因。終不自生。無風為助緣。終不自住。是故識浪。依
心水生。從境風住也。若以風為浪生因。水為浪住
緣。無有此理。當知二識。生因境界。住緣心識。亦無
此理矣。詳之。今此下。次。明論闕。生緣依住者。準彼
楞伽經文。依。所依因也。緣。所從緣也。生。住。滅。皆有
因緣（經云。所依因滅。則相續滅。所從滅。及所緣滅。則相續滅。滅因緣。既爾。生住因緣。例知）。今
上疏中。以依因配生。無明熏發義便故。從緣配住。
境界助長理順故。但說生緣者。謂但說現識依因
之生。事識住之從緣也。不論依住者。謂不論事識
生之依因。現識從緣之住也。是故下。結成。無明熏。
三細依生因也。以文云。因者。不覺義故。境界緣。三
麤從住緣也。以文云。緣者。妄作境界義故。
△二逆論滅義。
【記】夫斷除妄染。理合從麤至細。今反於此。故云逆
也。葢直約道理。不對人治故。
△於中二。初正辨。二釋疑。初正辨。
<pb n="585"/>
若因滅。則緣滅。因滅故不相應心滅。緣滅故相應心
滅。
【疏】若下。得對治無明滅時。無明所起現識境界亦
隨滅。此通明滅也。因滅下。別顯滅。以三細親依無
明因生。故無明滅時亦隨滅也。緣滅下。以三麤染
親依境界緣生。故境界滅時亦隨滅也。此依始終
起盡道理。以明二種生滅之義。非約剎那生滅義
也。
【記】得對治等者。以無明為因。能生三細。境界。是三
中之一。復能為緣而生六麤。因既已滅。緣依何立。
故隨滅也。此依下。揀濫。恐有疑云。如此生滅。是剎
那念念之生滅也。故今揀之。言始終者。隨流以第
六染為始。初染為終。反流以初染為始。第六染為
終。起則六染紛然。曠劫流浪。盡則一念都絕。究竟
寂常。又起盡。即始終也。故是一期前後斷續之生
滅。非同剎那念念不住之生滅也。
△二釋疑（二）。初問。二答。初問。
問曰。若心滅者。云何相續。若相續者。云何說究竟
滅。
【疏】若境界滅時。心體亦滅者。無明三細。既其未盡。
心體已亡。更依何法而得相續。此疑相應心也。
【記】上云。依如來藏。有生滅心。今復云心滅。心若滅
者。即藏性滅。此則約通名（心也）以難別體（藏性也）。是疑
相應心體滅也。若體滅者。八地之中。便合成佛。以
無心體為所依故。三細則亡。亡則無細可斷。今何
三細猶續。八地未成佛耶。
【疏】若言以心體不滅。令無明相續者。心體既其不
滅。無明則常相續。云何治道。得究竟滅。此疑不相
應心也。
【記】以依心體。有於無明。心體既常。無明亦常。故能
依三細。則不可滅。此疑不相應心。永不得滅。今何
說入佛地。能究竟滅三細心耶。
△二答。
【疏】答中雙答前二難也。
△文有三。初法。二喻。三合。初法。
答曰。所言滅者。唯心相滅。非心體滅。
【疏】境界滅時。唯心麤相滅。非心自體滅。又以無明
滅時。唯心細相滅。亦非心體滅。此通答二問。下喻
合則別說。
【記】前約心體以疑難。謂心滅體亦滅。此約體相以
釋通。謂相滅體不滅也。妄相差別。故論麤細。真心
無差。故唯一體。如楞伽云。識真相（體相也。又無相之相）不滅。
但業相（行相也。又可狀之相）滅。若真相滅者。即不異外道斷
見論。
△二喻。
如風依水而有動相。若水滅者。則風相斷絕。無所依
止。以水不滅。風相相續。唯風滅故。動相隨滅。非是水
滅。
【疏】如風等者。喻無明風。依心體水。故有動相。此示
無明離於心體。不能自現動相也。若水滅下。此示
若境界滅時。令心體亦滅者。則無明風無所動故。
業等三細。則應斷絕。以水下。以境界滅時。心體不
滅。故無明三細。則得長相續。良以無明滅故境界
滅。非以境界滅故無明滅。由是義故。境界滅時。無
明動心。三細相續。此答初問相應心滅義。唯風下。
以無明盡時。業等動相亦隨之滅。非靜心體而亦
滅也。此答後問不相應心滅義。
【記】論如風下。先。通喻相依體立。猛風。喻境界緣。微
風。喻無明因。大浪動。喻三麤染。小波動。喻三細染。
皆相也。水。喻心體。藏性也。疏中喻無明等者。前疑
心體若滅。無明細相不得相續。心體若不滅。無明
細相應常相續。故今總舉風水相依有波浪相而
為喻本。以顯心體不滅。無明麤細相有生滅也。此
<pb n="586"/>
示下。上順明。此反顯。風離海水。無波浪相。顯無明
依真而現生滅。故前文云。心與無明。不相捨離。論
若水等。次。別喻相滅體存二。先。喻相應心滅義。又
二。初。反顯。應補上三句。義甚明顯。謂猛風緣滅。浪
相隨滅。非海水滅。若水滅者。則微風相絕。細波無
所依止。疏中此示等者。謂若境界猛風滅時。三麤
染心浪相隨滅。而心體水不滅。若心體水亦令滅
者。則無明微風不能動。而三細波相。亦斷絕無依
矣。論以水二句。次。順明。疏中四。先。直釋。以境緣滅
時。相應心相雖滅。心體不滅。以不滅故。無明細相。
俱得相續。此如猛風滅。故麤浪滅。非水體滅。由是
微風動而有細波也。良以下。次。出意。以前云。因滅
故緣滅。非謂緣滅故因滅。意云。麤不該細。細尚得
存。況心體不亡。何疑斷絕。由是下。三。結成。斯則相
應心相。雖隨境滅。而無明細相不滅。此答下。四。指
答。上反顯文。似乎順其所疑。牒而縱之。此順明文。
正是釋其所疑以直示也。故於此結答。論唯風等。
後。喻不相應心滅義。疏中。先。消釋其文。無明等者。
此如微風滅故。細波滅也。非靜心等者。以水非動
性。故波滅而水不滅。心非動性。故染相滅而體性
不滅。如前文云。若風止滅。動相則滅。濕性不壞。此
答下。次。結指其答。
△三合。
無明亦爾。依心體而動。若心體滅者。則眾生斷絕。無
所依止。以體不滅。心得相續。唯癡滅故。心相隨滅。非
心智滅。
【疏】合中次第合前二種心。如喻思之。唯癡下。上文
以對不覺。故名為覺。則一識有二義。今以對癡。故
名為智。則一心有體相。不覺癡相轉滅。成於始覺。
則本覺不滅。與始覺還源。無二無別也。
【記】如喻思者。亦二。先。合通明相依體立。謂境界無
明風。依心體海水。而有麤細染心浪波之動相也。
若下。次。合別說相滅體存。亦二。初。合相應心滅喻
義。先。反顯。亦補上三句云。境界緣滅故。相應心麤
相滅。非心體滅。若心體滅者。則無明因斷絕。而眾
生不相應心細相。無所依止。此如猛風滅時。令海
水亦滅者。則微風細波。絕無依矣。豈理也哉。眾生。
即業等相。如前云。眾生依心意意識轉故。又眾生
者。謂依業轉二相之眾生也（克而論之。唯有業轉二相。以境界。即是現
相。今已滅故。而言三細者。葢通言也。斯則八地已上。皆依業轉。得名
眾生。今心體既滅。眾生無依。故云斷絕。以體下。次。
順明。謂以心體水不滅故。無明微風。細心波相。得
相續也。斯則麤染滅時。細染不滅。故八地菩薩。未
得成佛。此答釋初問相應心滅義也。唯癡下。二。合
不相應心滅喻。謂無明微風滅故。三細染心波相
隨滅。非真智心體海水亦滅。前云。若無明滅。相續
（業相等）則滅。智性不壞。是故佛地無明細染盡時。而
智體淳淨不毀失也。癡。即無明。合風動相。智。即覺
體。合水濕性。此答釋後問不相應心滅義也。疏中
上文等者。為配釋癡智二字也。上文。指生滅門初
文。上文中識之覺義。即今心之智體。上文中識之
不覺義。即今心之癡相。所以作此配釋者。前論生
起。故於一識明二義。一者覺。二者不覺。今約滅惑
還歸終處。須以二義會入一心。故云不覺癡相。轉
成覺智體也。成始覺者。同前究竟覺。智淨相。法出
離鏡等義。前則迷一心以成九相。今則滅九相以
歸一心。無不皆從法界流。無不皆歸此法界也。還
源無二者。經云。生滅既滅。寂滅現前。始本不二。唯
一心在也。
【記】又喻合文。亦可如法中作通答釋。初七句。示相
依體立以顯義。後三句。明相滅體存以通妨。先。釋
答初問相應心滅義云。境界緣風。依心體海水而
有三麤識浪動相。若心體水滅者。則境緣猛風斷
<pb n="587"/>
絕。三麤眾生浪相無所依止。以心體水不滅。境界
猛風相應心浪相續。唯癡暗境緣猛風滅故。三麤
染心浪相隨滅。非智體心海水滅。次。釋答後問不
相應心滅義云。無明因風。依心體海水而有三細
染波動相。若心體水滅者。則無明因微風斷絕。三
細眾生波相無所依止。以心體水不滅。無明微風
不相應心波相得續。唯癡暗無明因風滅故。三細
染波動相隨滅。亦非智體心海水有滅也。疏專別
說者。與問處甚對故。為順文義深遠釋故。文中具
別義故。記又通解者。例法中疏意故。為欲易明淺
近釋故。文可作通答故。覽者任情去取。
△二染淨相資。
【疏】亦云染淨互熏相生不斷。即顯上總中能生一
切法義也。
【記】相資者。資。取也。即藉賴之義。謂染法淨法。自不
能生。以互相取。假其勢力。以為藉賴之緣。方得生
故。又資者。助益義。謂互相資助。令生染淨故。以前
科但明染淨當位生滅之義。而未廣明染法淨法
生起行相。今即說之。意明染淨。互相資假。互相助
益。生一切法。如染助於淨淨假於染。則淨法隨流。
生諸染法。淨助於染。染假於淨。則染法反流。生諸
淨法。本雖相違。反成相順。染法淨法。遞互相假也。
互熏者。互。更互。熏。擊發。亦即生義。謂遞互相生擊
發。令染淨不斷。相資互熏。名異義同爾。相生者。即
互熏也。不斷者。且各就一期所論。其實淨法即不
斷。染法即有斷。斷不斷義。如下所辨。能生等者。即
生滅門初云。此識有二種義。能攝一切法。生一切
法。前科已明攝義。即二覺之文。是也。今此正辨生
義。故說相資。問。何以先明攝義。後明生義耶。答。攝
義是正。故先說之。生義是彼攝義所因。故居其後。
所以立義分中。唯言能攝。不言能生（一）。或恐有疑
從無而生。生已方攝。今則意明阿賴耶識。未始不
生。未始不攝。攝之與生。竟無前後故（二）。或可攝義
非局前文。但齊此生滅一門。於中所有染淨。以二
覺之義攝之。無不盡矣（三）。
△文有四。一舉數總標。二徵列別名。三染淨熏習。
四明盡不盡。一舉數總標。
復次有四種法熏習義故。染法淨法。起不斷絕。
【疏】由此染淨相資。故得起不斷絕也。
△二徵列別名。
云何為四。一者。淨法。名為真如。二者。一切染因。名為
無明。三者。妄心。名為業識。四者。妄境界。所謂六塵。
【疏】云何。徵也。一下。列也。此是生滅門中真如。以三
義故。故云淨法。一。約體。本來淨故。二。約體相。以內
熏故。令反染成始淨。故梁攝論云。能成立者。謂真
如十種功德。所成立者。謂十種新生正行也。三。約
用熏故。應機成淨緣。二染因者。六染及九相。皆因
無明而有。三妄心者。通事識及業識。今據其本。故
但言業識。四妄境者。事識所緣之境也。此三皆是
染法。由此染法。自性差別。仗託因緣。故具說三種。
淨法對染。雖成熏義。然其體用。竟未曾別。故但明
一種。
【記】此是下。或問曰。前說真如。是泯相顯性門。不分
染淨。今文何故卻說真如為淨法耶。故此釋之。以
此真如。是生滅門中隨緣之義。有三義故。說名為
淨。非約前門不變義說。本淨者。性淨解脫。此通凡
聖。未曾染故。始淨者。離障解脫。此唯局聖。斷染方
淨故。此中雙言體相者。以有相則必有體。有體則
未必有相故。又相淨則必兼體淨。體淨則未必相
淨故。攝論下。引證。論云。所成立境。謂十波羅蜜。是
真如十種功德。能成十波羅蜜。釋曰。十種功德。即
十地所證十真如。謂徧行等。新生正行。即十地所
起十波羅蜜行。由真如中。有此十種功德。故能起
<pb n="588"/>
十種正行而隨順之。如下文云。以知法性體無慳
貪。順本性故。行布施波羅蜜。此則不同相宗卻以
真如功德為所成立。兼復證有能所熏義。淨緣者。
報應二身。能與眾生為淨緣故。今此三中。中即智
淨相。後即不思議業相。又於四鏡中。初是前二鏡。
次即第三鏡。後則第四鏡。又前二是自體相熏習。
後一是用熏習。亦名內外因緣熏也。六染等者。前
云。當知無明。能生一切染法。以一切染法。皆是不
覺相故。通事識者。即智相以資熏枝末無明。令念
相續。起於我執。造業受報故。業識能資熏根本無
明。令起轉現故。今據等者。明舉細攝麤也。但舉業
識之細。自攝事識之麤。事識所緣者。以此六塵。能
熏動心海。起諸識浪。增長念取。生諸過故。此三下。
或問曰。此四義中。何故染具說三。淨唯說一耶。故
今釋之。以染法本性自差別故。仗因託緣方得生
故。須說三義。淨法一味。雖分體用。用還同體。無別
異故。故說一種。仗託因緣者。於此三中。無明是因。
妄境是緣。妄心是因緣所起。本識事識。各有因緣。
如前廣辨（本識以不思議熏為因。不思議變為緣。事識以無始妄想為因。取種種塵為緣）。
體用無別者。但內熏為體。外熏為用。用合體時。非
別外來。融同一味故。眾生心內之如來。還化如來
自己心中之眾生也。
△三染淨熏習。
【疏】廣釋染淨。互相熏習之義也。
△中又二。初總。二別。初總（二）。先喻。次合。先喻。
熏習義者。如世間衣服。實無於香。若人以香而熏習
故。則有香氣。
【記】初句。牒法。如下。舉喻。若望法合。則有二說。衣喻
淨法。服喻染法。香喻熏習。有可意香。不可意香。一
者。衣本無不可意香。但以服上不可意香而熏衣
故。衣有不可意香。喻淨本無染。熏之有染。二者。服
本無可意香。但以衣上有可意香而熏服故。服亦
有可意香。喻染本無淨。熏之有淨。
△次合。
此亦如是。真如淨法。實無於染。但以無明而熏習故。
則有染相。無明染法。實無淨業。但以真如而熏習故。
則有淨用。
【疏】合有二。一。真如下。染熏淨也。顯真無相隨熏現
相。又顯妄法無體。故但云相。又當相自無反流之
用。故云相不云用也。此約隨流生滅門說。此釋經
中如來藏為惡習所熏等。二。無明下。淨熏染也。此
是生滅門中本覺真如。故有熏義。真如門中。則無
此義。由此本覺。內熏不覺。令成猒求。反流順真。故
云用也。此釋經中由有如來藏故。能猒生死苦。樂
求涅槃也。涅槃經云。闡提之人。未來佛性力故。還
生善根。彼言佛性力者。即此本覺內熏之力耳。良
以一識含此二義。更互相熏。徧生染淨故也。此中
佛者是覺。性者是本。故名佛性為本覺也。
【記】論初句。總合。真下。別配。染熏淨者。合服上不可
意香熏之。令衣成染穢氣喻也。顯真下。約真釋相
字。現相者。即九相。然前說九相是不覺相者。以約
親生義說故。今此說為真如相者。就根本說故。是
則兼彼無明不覺。亦是真如相。如前云。如是無漏
無明種種業幻。皆同真如性相也。又顯下。約妄解
相字。有二義。先難云。此染何不稱體而云相耶。故
今釋云。以妄有差別。可覧可別。而無自體。故但云
相。又當下。次難云。淨何稱用。染何稱相耶。故又釋
云。以當染法相時。自不能反染歸淨。用義亦無。然
非無染用。今就反流。名為無用。是故但稱相也。葢
此染淨二法。各不無相用。且迷真執妄。起惑造業。
豈非染用。智淨相。法出離鏡。大智慧光明義等。豈
非淨相。今此文中。意在影略。故各舉一義。疏之所
釋。且一往耳。此約下。顯意。可知。經中等者。即楞伽
<pb n="589"/>
經。如前略辨。然準他宗。於能所熏中。皆揀真如。以
是堅密。及不生滅。今此實教。約不思議熏變。故有
斯義。淨熏染者。合衣上有可意香熏之。令服成淨
妙氣喻也。此是等者。以生滅是攬理成事門。染淨
相存。故有熏習之義。若真如是泯相顯性門。則鎔
融生滅。為一真體。無所敵對。故無熏義。由此等者。
若順流違真如時。即是染用。今以本覺熏習。使反
流順真。乃名淨用。其猶逆叛之徒。既已降伏。乃奉
赤心於主也。昔則背之為逆黨。今則順之為忠臣。
此釋下。即勝鬘經。已如前引。意云。所以能生猒求
者。葢真如之熏力也。狂冠歸順者。乃明主之神化
也。涅槃下。引證。彼言下。會彼同此。良以下。結歸今
意。二義。覺。不覺也。覺義。即今真如。不覺。即今無明。
無明具含妄心妄境。此中等者。覺之與佛。但唐梵
異音。本對於末。性對於相。性相本末文異義同。
△二別（二）。先染。後淨。先染。
【記】別中先明染熏者。據理合然也。以先成染法。方
反染成淨。未有先淨。後成染法。若先說淨後說染
者。便有妄起無窮之過。亦有悟後更迷之失。故先
說染也。
△於中二。初問。二答。初問。
云何熏習。起染法不斷。
【疏】汎論熏習。各二種。一。習熏。謂熏心體成染淨等。
二。資熏。謂現行心境。及諸惑相資等。
【記】各二者。染淨皆有故。習熏者。自內順起。後念續
於前念也。心體者。此通染淨。染熏則熏真心體。淨
熏則熏無明體。資熏者。從外反擊。前念引起後念
也。如次文說。無明熏真如。起於妄心。即是習熏。妄
心卻反熏無明。令增迷倒。起轉現等。即是資熏。餘
皆例此。心。即業識。境。即現相。諸惑。即見愛等。
△二答（二）。初略。二廣。初略。
所謂以依真如法故。有於無明。以有無明染法因故。
即熏習真如。以熏習故。則有妄心。以有妄心。即熏習
無明。不了真如法故。不覺念起。現妄境界。以有妄境
界染法緣故。即熏習妄心。令其念著。造種種業。受於
一切身心等苦。
【疏】依真如者。舉能熏所熏之法體也。亦可此中但
舉能熏無明。然必依真如。故約本舉也。以有無明
下。根本無明熏習義也。有妄心者。依無明熏動真
如。有業識心也。以有妄心下。以此妄心。還資熏無
明。增其不了。令其轉成轉識及現識也。以有妄境
下。以此境界。還熏動心海。起諸識浪。緣念彼境。即
起事識也。上六麤中。初二名念。中二名著。後二名
同此業苦也。謂依惑造業。依業受報。
【記】論所謂下。先。總舉法體。能所熏體者。就此門中。
即無明是能熏。真如是所熏。若在後門。即真如為
能。無明為所。亦可下。別義。以無明本無自體。單說
不得。凡欲舉之。必須帶所依真體。真體。即無明本
起之處。如欲說波。必須兼水也。雖復雙舉。意取無
明。或者。意顯無明。非實有體。依他起故。本來即空。
又或意顯染淨互熏之所以也。若本抗行。則不可
熏故。如相宗說無明真如。敵體有異。是故真如。堅
如玉石。不能受熏也。論以有下。次。別明熏義三。初。
無明熏真如。根本無明者。以附真之者。故非枝末。
本業經云。迷第一義諦起者。名生得惑。即此無明
也。熏習者。若對下資熏。合云熏習。論以熏下。明是
無明熏習之功。真如雖是淨法。被無明染法熏故。
而起妄心。如楞伽云。不思議熏變。是現識因等。論
以有下。二。妄心熏無明。不了下。亦妄心熏習之功。
不了等。即迷真義。不覺等。是起妄義。以不了真如
無相。而妄現其相。如人好眼。為熱氣所逼。遂成翳
眼。以有翳所覆故。依此翳眼。便見空華。故云現妄
境界。疏以此下。以是反擊。故云資熏。增不了者。無
<pb n="590"/>
明已是不了。又為妄心所助。更加不了。如賊遇惡
人。盜心轉甚。遂成盜事。成轉識者。念起故。及現識
者。現境故。論以有下。三。境界熏妄心。令其下。是妄
境熏習之功。由外境熏故。令內心起念分別。相續。
執著。計名。造善惡等業。受三界等報。三界無安。故
名苦也。如惡人為財物等所牽引故。恣行盜竊。致
令彰顯。受於囹圄刑戮之患。疏以此下。識浪。智識
等。後二同者。以此望彼。俱名業苦故。依惑下。總釋
上相同之義。上之三重。鈎鎖相續。謂無明熏真如。
起妄心。妄心熏無明。現境界。境界熏妄心。起念著
業報。此則染緣事足。九相之極。故止於斯也。
△二廣。
【疏】即明前三種。從後向前次第說也。
【記】上順明。此逆釋者。取其文勢相躡。故逆次前三。
是乃自本之末以略標。從末向本以廣釋也。
△文三。初明境界熏妄心。二明妄心熏無明。三明
無明熏真如。初明境界熏妄心。
此妄境界熏習義。則有二種。云何為二。一者。增長念
熏習。二者。增長取熏習。
【疏】念者。由境界力。增長事識中智相。相續相。法執
分別念也。取者。增長事識中執取相。計名字相。人
我見愛煩惱也。
【記】論初二句。標。云何句。徵。一者下。釋。下二節。例知。
增長念熏者。即是由熏習故。令念增長。餘亦倣此。
疏由境等者。由外境有違順等相熏故。牽起內心
愛惡等念。名為智相。猶像之有妍[媏-而+(一/虫)]者。葢質之好
惡也。以境不斷故。念亦不斷。名相續相。如響之不
斷絕者。葢聲之相續也。法執分別者。非謂對俱生
以言分別。但通指智及相續。俱名分別。分別。即念
也。以此二相。分別染淨。念念不斷。故此是分別心
念。非分別惑也。若以二惑配對。智是法執俱生惑。
相續是法執分別惑故。人我見愛者。執取。是我執
俱生惑。愛煩惱也。計名。是我執分別惑。見煩惱
也。
△二明妄心熏無明。
妄心熏習義。有二種。云何為二。一者。業識根本熏習。
能受阿羅漢。辟支佛。一切菩薩。生滅苦故。二者。增長
分別事識熏習。能受凡夫業繫苦故。
【疏】一者。以此業識。能資熏住地無明。迷於無相。能
起轉相現相等相續。令彼三乘人。雖出三界。離事
識分段麤苦。猶受棃耶變易行苦。然此細苦。無始
來有。但為揀細異麤。故約已離麤苦時相顯處說。
二者。以事識能資熏起時無明。起見愛麤惑。發動
身口。造種種業。受凡夫分段苦故。
【記】論能受者。合是能令阿羅漢等。受生死苦。文字
語倒。阿羅漢。此云無賊。賊即我執煩惱。此惑無故。
辟支佛。此云緣覺。覺緣離而即真故。疏迷於無相
者。以此業識。反資無明。增其不了。於無相理。妄生
有相。遂成轉現。兼彼能熏。共成棃耶。離事識等者。
然有全分不同。若地前菩薩。及二乘人。但離事識
中我執麤分。初地方離法執細中一分。二地至七
地。則全離事識麤細二分。若分段苦。但約麤除。即
得遠離。以無惑業。即不受生。故無生老等八苦。變
易行苦者。三細生滅。念念遷流故。上論云。動則有
苦。果不離因。然此下。出三乘人受變易所以。然此
棃耶細苦。九類同有。今獨說三乘人偏受者。以約
離麤苦故。細苦方現處說。是則一切凡夫。二苦皆
有。三乘賢聖。有細無麤。凡夫雖有細苦。以為麤苦
所葢。都未覺知。由此不說。聖人已離麤苦。方乃覺
知。今就覺知義邊。故說三乘所有。如人重病。不知
餘物所侵。病愈之時。方覺微痛。然回心菩薩。十信
已來。即受變易。若直往菩薩。約終教說。在地前時。
即受變易。始教即初地已去。方受變易。智增初地。
<pb n="591"/>
悲增八地。悲智平等。四五六地。若二乘未回心者。
滅苦依後。法爾便受變易身也。以事識等者。前則
業識熏根本住地無明。令起轉現。共成棃耶。使三
乘聖人。受變易細苦。此則智識熏枝末現行無明。
令起念相續。執取計名。造業受報。共成事識。使六
道眾生。受分段麤苦也。
△三明無明熏真如。
無明熏習義。有二種。云何為二。一者。根本熏習。以能
成就業識義故。二者。所起見愛熏習。以能成就分別
事識義故。
【疏】一者。謂根本不覺。熏動真如。成業等諸識。但今
舉初。故云業識。二者。謂枝末不覺。熏習心體。成分
別事識。上文云。此識依見愛煩惱增長義故。但末
從本生。故云所起也。
【記】根本等者。即前依不覺。生三種相也。論不備舉。
故但標一。亦可無明熏真。但成業識。業識熏無明。
方起轉現。故但標一也。枝末等者。然今事識。親從
境起。境界不亡者。葢緣枝末無明。念念熏習真如
之力。如何熏習。但是於境。不了虗無。定執有實。名
為熏習。以定執故。起後諸相也。此則取迷前者為
能成。能成。即枝末不覺。後起者為所成。所成。即六
麤事識。如前所說睡夢之事。心境已具。於中取著。
不了是夢。如能成之無明。分別前境。如所成之事
識。然不了妄。即是熏真。互相成也。引文。可知。但末
下。釋上所起之言。謂根本無明。是能起故。對上根
本。以彰枝末也。
△後淨（二）。初問。二答。初問。
云何熏習。起淨法不斷。
【記】真如熏無明。起妄心欣厭。習熏也。妄心熏真如。
離苦得涅槃。資熏也。
二答（二）。初略。二廣。初略（二）。初正明熏習。二辨其
功能。初正明熏習。
所謂以有真如法故。能熏習無明。以熏習因緣力故。
則令妄心。厭生死苦。樂求涅槃。以此妄心。有厭求因
緣故。即熏習真如。
【疏】所下。先明真如內熏無明。令成淨業。以此下。後
即此淨用。反熏真如。增其勢力。前即本熏。後即新
熏也。
【記】論所謂等者。真如熏無明也。真如為能熏。無明
為所熏。真如當體真實。無始本有。不假他因。故不
同前。准舉所依也。以熏習下。明真熏之功。無明雖
是隨流染法。被真如淨法所熏。便能反順真如。起
茲欣厭。知昔日所愛者是苦。故厭之。所背者有樂。
故欣之。如前惡人。卻被善者勉諭。後行君子之行。
疏淨業者。即指妄心欣厭業也。論以此等者。妄心
熏真如也。妄心為能熏。真如為所熏。疏反熏者。妄
心本是隨流之法。今卻反有益真之力也。又是資
熏。反從外擊故。增勢力者。真如本自有力。能熏妄
心。起此厭求。今復被此淨用資助。更增其力。成始
覺智。如惡人既反為善。故於善人。每有諮詢。或加
之諫諍。由是善者。或因問而增解。或因諍而除非。
深練仁行。愈修德業也。本。即習熏。新。即資熏也。
△二辨其功能。
【記】功能者。由前內外熏力。遂成信解行證。以至極
果也。
△文二。初因。二果。初因。
自信己性。知心妄動。無前境界。修遠離法。以如實知
無前境界故。種種方便。起隨順行。不取不念。乃至久
遠熏習力故。
【疏】自信者。十信位中信也。知心下。即三賢位中修。
知心無境者。解也。修遠離法者。依解成行。謂尋伺
等觀。唯識無塵等行也。如實知者。初地見道。證唯
識理。異前比觀。故云如實也。種種下。明十地修道
<pb n="592"/>
位中。廣修萬行。以顯真如。云隨順也。不取。所取無
相。不念。能念不生。久遠者。三祇熏故。
【記】自下。初。地前行。信己性者。知真本有也。此即圓
覺信之真正。實教初心。合爾如是。十信中信者。入
道初心。先信根本。非同權門。但信三寶及戒。故下
文云。一者。信根本。所謂樂念真如法故。以信是萬
行初首。故須言信。又以真如。是萬行根本。故信己
性也。三聖圓融觀云。信若不信法界。信即是邪。知
妄動者。達妄本空也。此即圓覺解之真正。解者。十
解位。即十住也。解業轉。故言知心妄動。解現相。故
言無前境界。但是解了。未能斷除。然何啻十住方
有。問。十信如何得解業等相耶。答。以信己真如。寂
然不動。無有一相。故知動心相境。誠為妄也。性本
無故。若不解此。焉稱實教初心人耶。今此不唯解
真。而能斷惑。住法界位。故當十住。遠離法者。法。謂
法行。以此法行。能破心境。故云遠離。依解成行者。
即十住位滿。進十行位也。有解無行。其解必孤。故
須依所解處而修行也。尋伺等。即所行之行。信解
非淺。其行必深。大車將行。軌轍寧小。又此中意。兼
四加行。謂暖頂二位。以四尋伺觀。觀所取名等四
法。假有實無。即所取空。是遠離境也。忍世第一。以
四如實智。印所取空。觀能取空。即遠離心也。廣如
前辨。今云等者。等如實觀也。唯識等者。了知諸法。
唯依妄念而有差別。故行此行而隨順之。故頌云。
唯識無境界。以無塵妄見。如人目有翳。見毛月等
事。又此中意。兼十迴向。此唯識觀行。即資糧位中
所修也。以如下。二。地上行。見道等者。即通達位。離
不斷相斷染。證一分真如。名淨心地。若準諸處說。
行布施波羅蜜。斷異生性障。及二種愚。謂執著我
法愚。惡趣雜染愚。證徧行真如。住歡喜地。修道者。
即二地至等覺。以此位中。如次行戒等波羅蜜行。
餘非不修。但隨力隨分。故云萬行。廣如華嚴所說。
以此修行。對治障染。稱順本性。令體顯現。故云顯
真。所無能不者。正同唯識見道頌云。若時於所緣。
智都無所得。爾時住唯識。離二取相故。然此修道
證真起行。一如初地。俱無能所。故言不取不念。三
祇者。通前三賢為論。若但取二地已去。則唯有二。
謂二地至八地。為一僧祇。八地至佛果。為一僧祇。
然三祇延促之義。廣如下釋。
△二果。
無明則滅。以無明滅故。心無有起。以無起故。境界隨
滅。以因緣俱滅故。心相皆盡。名得涅槃。成自然業。
【疏】無明。謂根本。心無起者。妄心盡也。境隨滅者。妄
境滅也。此上皆滅惑也。即翻前三種染。以因下。明
證理成德。因者。無明。緣者。妄境界。心相者。染心。此
並滅故。心體轉依。名得涅槃。起不思議業用。
【記】初。滅惑翻染也。妄心盡者。即業轉二識盡也。以
無無明為能熏故。妄境滅者。以無妄心為能熏故。
皆滅惑者。通指無明已下之文。皆是展轉滅惑翻
染義。如前逆論滅義中廣辨。三種染者。即後三種
不相應染。然亦逆論滅義。故云翻前。以因等者。二。
證理成德也。涅槃。是斷。業用。是恩。得。是智德。屬能
證智故。斯皆修行。翻染相成淨德也。因者下。再牒
躡前翻染之文。以明果上所顯之德。染心。通六染。
無明滅故。業等三染心盡。境界滅故。智等三染心
盡。故云心相一切皆盡。如上云。因滅故。不相應心
滅。緣滅故。相應心滅。轉依者。心體在纏。依九相等。
名為生死。今九相既滅。生死已盡。心體空寂。名為
涅槃。義說其依。實無能所。又轉之一字。義兼兩勢。
謂轉滅生死。轉得涅槃。又轉滅。則無法可滅而成
似滅。轉得。則無法可得而為真得。餘有多義。如別
所明。業用者。依涅槃空寂之體。隨機感現。無不利
益。亦無心應。故云自然業。心言罔及。故云不思議。
<pb n="593"/>
斯則翻前妄心妄境。故得涅槃（六染心皆煩惱礙故。又翻妄心成智
德。得也。翻妄境成斷德。涅槃也）。翻前無明。成自然業（無明為智礙故。又翻無明
成恩德。業也）。然此因果兩科。凡賢聖果四位具足。皆由
真如內熏。妄心外助。令真有力。故能始從凡夫。終
至果位。起茲淨業也。
△二廣（二）。初明妄心熏習。二顯真如熏習。初明
妄心熏習。
【記】即是妄心熏真如也。
妄心熏習義。有二種。云何為二。一者。分別事識熏習。
依諸凡夫。二乘人等。猒生死苦。隨力所能。以漸趣向
無上道故。二者。意熏習。謂諸菩薩。發心勇猛。速趣涅
槃故。
【疏】一事識者。即上意識。依諸下。以此識。不知諸塵
唯是識故。執心外實有境界。凡夫二乘。雖有發心
趣向解脫。而猶計有生死可猒。涅槃可欣。不了唯
心道理。由此作意力故。久後還得菩提。二意者。若
就本而言。名為業識。通而論之。即前五種意。菩薩
發心者。以諸菩薩。知一切法。唯是識量。捨彼事識
外計分別。既了唯心。趣理速疾。異前漸悟。故云乃
至速趣涅槃也。
【記】一下。正釋文也。意識者。意之識也。凡夫者。即十
信已前。不了唯識而修行者。以此識下。先明所依
之識。以此麤識。本是境界為緣之所起者。不知諸
法。本依現識而生。以不知故。復執為實。凡夫下。次
明能依之人。且二乘不知七八二識。及事識細分。
但修我空觀智。凡夫悠悠修行。不知唯識道理。但
依麤識。起欣猒心而求佛果。不能亡相。由此與二
乘同處而言。由此下。後明得道分齊。作意者。作發
趣佛道之意。即欣猒心也。久後等者。以趣心無輟。
漸能解了唯識道理。如實修行。還得成道。以用心
迂會。故不速疾。乃云久後。菩提。即無上道也。菩薩。
十信已上了唯識者。識量等者。一切境界。唯識所
現。所現境界。一一如識。故得識染即境染。識淨即
境淨等。既知唯識所現。終不定執實法。虗妄取著。
故云捨彼等。了唯心者。有智能了諸法無性。心相
亦空。唯一真如。不生妄取。念念與理相稱。故得疾
取於涅槃也。
【疏】問。此中妄心。既並熏習真如。起反流行。意熏既
屬棃耶。如何能各自發心修行。答。前凡夫二乘。不
覺棃耶。但依分別事識資持力故。而發心修行。以
不達本故。向大菩提。疎而且遠。故云漸也。此菩薩
既了棃耶本識。即依此識資持力故。方得發心修
行。以了本故。向大菩提。親而且近。故云速也。此約
所依相資辨熏。非各自發心等。此如下文證發心
中說也。
【記】問下。通妨難也。初。問中。妄心並熏者。五意及意
之識。皆熏真如。令其有力。遂猒生死苦。樂求涅槃。
修反流順真行也。意熏等者。謂五意中前三。屬棃
耶識。然三乘之人。俱有棃耶熏真之理。何故此中。
唯言菩薩發心勇猛。速趣涅槃。二乘凡夫。不同此
轍而疎遠耶熏既是同。發心合等。云何不爾。二答
中。先。正答。凡夫不覺者。以不聞大乘教。不遇真善
友。故於諸法。不知棃耶所變。又不知能變之識。真
妄和合。無有自性。故云不覺。資持力者。謂依意識。
分別心外。見有生死涅槃。從此起心。猒生死苦。樂
求涅槃。資熏真如。真如任持能熏之力。由是發心
修行也。不達本者。以不能了自心。則生二妄想（一者。
不了法唯心現。二者。執心外法為實）。道目前而遠覓。佛在內而外求。
解既不正。行亦迂曲。故向菩提。不能速疾。故云疎
遠也。了本識者。既知諸法。唯心所現。終不隨順麤
識分別。執心外法。擬棄生死。別求涅槃。雖修諸行。
而無行可行。雖度眾生。而無生可度。故經云。了心
及境界。妄想即不生。斯則了本識而修行者也。既
<pb n="594"/>
而忘緣內照。稱順本性。速得合道。故云親而且近。
如下順性修檀等。前云。自信己性。知心妄動。無前
境界。修遠離法等。即斯行也。問。五意中後二。亦是
事識。此則三乘人所同有者。菩薩依熏。何得速疾。
凡小依熏。何又遲滯而各別耶。答。凡小但覺事識
麤分。故漸修不疾。菩薩深達事識細分。故頓悟疾
趣。又二乘事識熏。麤不該細。何者。彼則唯知事識。
不知本識。迷本識故。不了境從心起。知事識故。但
覺心自境生。依此修行。故成疎遠。菩薩意熏。本能
攝末。何者。此則二識俱知。以知之故。雖心緣境。達
境唯心。故於事識而不信用。但信用本識。依此修
行。故成親近。此約下。次。結答也。所依。即本事二識。
及真如也。以三乘人等。各依其識。熏彼真如而起
行故。相資者。本因真如熏妄心。令起猒求。然後妄
心熏真如。令修此行。是則若依事識熏真如。真如
還資事識之行。若依本識熏真如。真如還資本識
之行。故相資也。但緣識有內起外發之異。故使行
有內照外求不同。遲速果因。自茲而得。證。發心中
者。文云。是菩薩發心相者。有三種心微細之相。云
何為三。一者。真心。二者。方便心。三者。業識心。廣說
如下。
△二顯真如熏習。
【記】即是真如熏無明也。
△文中三。初標徵。次列名。後辨相。初標徵。
真如熏習義。有二種。云何為二。
【疏】有二。標數也。云何。徵起也。
△次列名。
一者。自體相熏習。二者。用熏習。
【疏】體相熏者。內因熏也。用熏者。外緣熏也。
【記】體相合論者。如珠與光。不相離故。用別開者。如
珠現影。從體起故。
△後辨相（二）。初別釋。二合明。初別釋（二）。先體相。
次用大。先體相（二）。一正顯。二釋疑。一正顯。
自體相熏習者。從無始世來。具無漏法。備有不思議
業。作境界之性。依此二義。恒常熏習。以有力故。能令
眾生。猒生死苦。樂求涅槃。自信己身有真如法。發心
修行。
【疏】不空本覺。名無漏法。此法冥熏眾生。非物能了。
故云不思議。此中業者。是冥熏作用。作境界者。非
直熏彼妄心。令其猒求。成能觀智。亦乃與其觀智。
作所觀境界。依此下。顯熏功能。二義者。謂此心境
二法。亦可此體相二法。冥熏眾生有力故。令起猒
求等行。自信下。依熏起修行相。
【記】論初句。牒名。從下。釋義二。初。明熏習。不空者。不
空如來藏也。以有自體。本具河沙性德故。冥。暗也。
物。即眾生。其猶衣珠潛照。而貧者莫知。黃金纏弊。
而行者罔測。故非能了也。冥熏作用。揀異出纏應
化之用。境界性者。此是體熏。以表體相無二。故標
中則先體後相。釋中則先相後體。如何熏習。以能
為境界。牽彼智生。即是熏義。非直下。躡前也。亦乃
下。正釋也。前則本覺。熏令起智。智。即始覺也。此乃
對智。成所觀境。境。亦本覺也。是則本覺相。為能熏
之心。體。作所觀之境。一體之上。義分二別。如前說
法有對智顯義等（謂前說一本覺法。對二智。顯四鏡義也）。論依此等。
二。顯功能。心境者。無漏法。心也（前云。所言法者。謂眾生心）境界。
境也。由心之所發。由境之所牽。雖分二法。體唯本
覺。無二別也。體相者。具無漏。相也。作境性。體也。有
力者。妄心劣故。本覺勢強。熏力猛盛也。昔以隨流。
則妄有力而真劣。今既反流。則真熏功盛而妄心
勢衰也。自信己身等者。約人所說。故言己身。以己
真如。熏自妄心。有勢力故。遂能反照信己身中真
如。與佛無異。但由妄惑所覆。故不顯現。今發直等
三心。修施等五行。對治妄惑。令體顯現。
<pb n="595"/>
△二釋疑（二）。初問。二答。初問。
問曰。若如是義者。一切眾生。悉有真如。等皆熏習。云
何有信無信。無量前後差別。皆應一時自知有真如
法。勤修方便。等入涅槃。
【疏】初有信無信。約現在信心有無。次無量前後。約
未來信心前後。內熏既齊。何得如是。皆應下。結成
難也。此則執別疑通難。
【記】問有三段。一指前按定。如是義。指上體相熏習
言。悉有真如者。凡是有情。皆具本覺。無二圓滿。以
皆具故。熏義合齊。故云等也。云何下。二。述其所疑。
現在等者。約橫說也。現今且見有信者寡。無信者
眾。無量等者。合云前後無量差別。譯者迴文不盡
也。未來等者。此約豎說。望未來發起信心。遲速不
等。故云前後。更有厚薄進退邪正等異。故云無量
差別。又橫則有無差別。豎則前後差別。前後之言。
亦通過去。內熏等者。熏既是齊。信亦合齊。不合有
於如是差別。皆應下。三。結成其難。一時者。有二意。
一。揀信之有無。二。揀起之前後。自知。是信解。勤修。
是行。等入。是證。一時之言。須通此三而轉。執別等
者。謂執有信無信前後等別。便疑真如。亦有等類
不同也。
△二答（二）。初約染惑成緣明起有厚薄。二約淨法
賴緣成前後差異。初約染惑成緣明起有厚薄。
答曰。真如本一。而有無量無邊無明。從本已來。自性
差別。厚薄不同故。過恒河沙等上煩惱。依無明起差
別。我見愛染煩惱。依無明起差別。如是一切煩惱。依
於無明所起前後無量差別。唯如來能知故。
【疏】真如本一者。通體。明內熏不無也。而有下。根本
無明住地。本來自性差別。隨人厚薄。厚者不信。薄
者有信。前後亦爾。非彼內熏使之然也。恒沙等上
煩惱者。枝末。是根本上也。是從無明所起。迷諸法
門事中無知。所知障中麤分攝。我見愛染煩惱者。
是無明所起四住煩惱。煩惱障攝。如是一切煩惱
者。雙結前二種煩惱。皆依根本無明所起。由是義
故。前後非一。差別無量。前後難知。故惟佛了。
【記】真如句。初。標所疑。謂標所疑之通也。本一者。凡
聖一體。平等無二也。淨名云。一切眾生皆如也。眾
聖賢亦如也。至於彌勒亦如也。而有等。二。釋所執。
謂釋所執之別也。於中三。初。明所依根本差別。根
本等者。根本無明。既是生滅妄法。法爾不得平等。
眾生具此。各各不同。不同真如一體平等。故云厚
薄。前後亦爾者。厚者。即遲信。薄者。則速信。上以信
有無釋厚薄。約現在。此以信遲速釋厚薄。約過未。
乃至信之進退邪正等。例知。非彼等者。過在無明
有厚薄。不是真如成等差。過恒河下。二。約能依二
障差別二。先。所知障。等上者。意明煩惱。數過河沙
等之上也。等。指微塵等言。根本上者。謂是根本上
之枝末也。對前根本無明。名為枝末。對後枝末見
愛。即名根本。迷諸法門事者。謂迷俗諦門中諸事
法也。以不能正知。不能盡知。故稱無知。對下我執
見愛。此恒沙。是法執也。麤分者。以所知中。有二分
故。一。迷理者為細。二。迷事者為麤。今云過塵沙等。
標其頭數。知屬迷事麤分。揀非迷真諦理。無有分
劑之細分也。天台號為塵沙惑。小乘名為不染汙
無知。正是此分。我見下。次。煩惱障。四住者。即六麤
之中二也。何故不對五意。以五意是所依眾生。無
知（恒沙）四住（見愛）。是彼所有。今取此二（二障）。正障信心。及
諸（二空）觀智。故偏舉也。論文如是。疏解亦爾。何故二
障。俱名煩惱。以此二障。體皆虗妄。性喧煩故。非是
寂靜。通名煩惱。如是下。三。結能依所依難了。皆依
下。若據生起。即次第而生。今此橫論。故皆依無明
也。非一。謂二障互為前後。差別。則等分偏增有殊。
前後佛了者。謂如是本末相依。以成前後差別。唯
<pb n="596"/>
佛窮證。降此已還。各隨其分。未能盡知也。故前論
云。依無明熏習所起者。非凡夫二乘所覺。乃至菩
薩究竟地。不能盡知。唯佛窮了。疏云。若至心源。得
於無念。則徧知一切眾生。一心動轉。四相差別。
△二約淨法賴緣成前後差異（二）。初立理。二正釋。
初立理。
又諸佛法。有因。有緣。因緣具足。乃得成辦。
【疏】若獨內因。不假外緣。可如所責。然今外假用熏。
及內正因。方得成辦。故致前後。不可一時。故上開
二熏習。不云一也。
【記】若獨等者。反縱所難也。然今下。順通其義也。故
致下。結答。用有差等。緣有近遠。故前後不一時也。
故上下引證。
△二正釋（二）。初明因緣互闕之失。二明性用相應
之得。初明因緣互闕之失（二）。先顯闕緣之失。次
明闕因不成。先顯闕緣之失（二）。初喻說。二法合。
初喻說。
如木中火性。是火正因。若無人知。不假方便。能自燒
木。無有是處。
【記】木喻眾生。火喻本覺。正因喻真如無漏法種。人
知喻佛等知識外緣。方便。即鑽燧之事。喻悲願說
法。燒木。即鑽時先有火起。火喻發心修行。燒木喻
斷煩惱。此中若無及不假之言。正顯闕緣也。
△二法合。
眾生亦爾。雖有正因熏習之力。若不遇諸佛菩薩善
知識等。以之為緣。能自斷煩惱。入涅槃者。則無是處。
【疏】眾生。木也正因。火性也。不遇諸佛。若無人知等
也。自斷煩惱。能自燒木也。
【記】以為緣者。即慈悲願護。說法教導。合正用鑽燧
等。入涅槃者。合火出木盡。飛烟滅義也。含上燒
木言中。眾生二句。顯因具。若不三句。明緣闕。能自
三句。結無益。上喻例知。
△次明闕因不成。
若雖有外緣之力。而內淨法。未有熏習力者。亦不能
究竟猒生死苦。樂求涅槃。
【疏】謂無明厚重之流。雖本覺內熏。然未有力故。雖
遇善友外緣之力。亦不能令其得道。
【記】論初句。緣具。而內下。因闕。亦不下。不成。未有熏
習力者。如濕木之遇繩鑽（濕。喻貪愛等無明）。雖有火性。而
鑽之不生。障者亦爾。雖有本覺。聞法亦不悟解。不
能究竟者。亦有聞法信受。蹔時發心。然鮮克有終。
不能永久。如下所說。或有見佛色相。或供眾僧。或
因二乘。或學他發心。悉不決定。或退凡夫二乘之
地。此如濕木。鑽時還有熱氣。然不能出火燒木。如
世間聞法甚眾。於中不退信解修趣者。實難其人。
良以內熏力微。惑障厚重故也。以喻類法。昭然可
見。
△二明性用相應之得。
若因緣具足者。所謂自有熏習之力。又為諸佛菩薩
等。慈悲願護故。能起厭苦之心。信有涅槃。修習善根。
以修善根成熟故。則值諸佛菩薩。示教利喜。乃能進
趣向涅槃道。
【疏】若因下具因緣也。能起下。明熏益。善根者。自分
也。以修下。明勝進。示。示義。教。教行。既得義利。具解
行。故成喜。
【記】若因句。標。內性因。外用緣。相具足者。如乾木之
遇繩鑽也。所下。釋。自有熏力。因具也。為諸佛護。緣
足也。此則揀異二乘等。以顯遇真善知識也。又佛
有二種加義。今以慈悲願護。是冥加也。能起等者。
由冥加故。起信修善也。自分者。創發其心。始修善
行。此則親賴前之因緣力也。以修等者。躡前起後
也。值諸佛者。是顯加。謂現身說法。由顯加故。進行
證果也。然前喻。但喻冥加。若顯加。應如加之以積
<pb n="597"/>
薪。鼓之以烈風。則令前木都盡也。勝進者。若推其
本。亦是前來內外熏力。今約末論。並前自分。又校
一重故。示義等者。謂示義令解。教行令行。獲大法
利。故生法喜。斯則自分當信位。勝進當解行進趣。
向即十迴向。道即地上行。涅槃。佛果也。然善友與
行人。相值誠難。且如世間有欲發心者。則不遇真
善知識。有真善知識。則不見發心之人。感應道交。
實為不易。如涅槃中針芥之喻。并法華中龜木之
喻。皆顯善友難值。今之行者。儻遇斯緣。聞法解悟。
豈不思夙植德本。而無欣慶乎。而不求進乎。又不
思後世為先業所牽。得如今生遇勝友乎。宜勉之。
△二用大（二）。初指事總標。二約緣別顯。初指事
總標。
用熏習者。即是眾生外緣之力。
【記】用句。牒名。即下。釋義。眾生通二。一。謂所感遇者。
即三賢初地已上菩薩。乃至諸佛。起大慈悲智願。
以為外緣熏習之力。經云。佛者。無上眾生是。故佛
菩薩。皆名眾生。二謂能被熏者。即是與凡小菩薩。
而作外緣也。眾生外緣。揀上自內體相。故科云指
事。
△二約緣別顯（三）。初標徵。二列名。三釋義。初標
徵。
如是外緣。有無量義。略說二種。云何為二。
【記】如是句。指廣。略說句。結略。標也。云何。徵也。
△二列名。
一者。差別緣。二者。平等緣。
【疏】一者。為於凡小事識熏習而作於緣。謂現形不
同。故云也。亦可與差別機為緣。故也。謂三賢已上。
乃至諸佛。能作此緣。應眾生也。二者。為諸菩薩業
識熏習而作於緣。謂唯現佛身。平等無二。故云也。
亦可與平等心機為緣。故也。謂初地已上。乃至諸
佛。要依同體智力。能作此緣。
【記】為於下。先。約能應明差別。凡小是機。為被機故。
現形不同。所謂應以佛菩薩等身得度者。即現其
身等。隨機萬變。不可一準。以彼事識。從境而起。不
了唯心。隨其分別情量。令其所見不同。此則差別
在佛。差別即緣也。故云者。指差別言。亦可下。次。約
能感明差別三乘不同。已是差別。況復各有勝劣
之異。苦樂之殊。此則差別在機。緣即屬佛。差別之
緣也。然由機之差別。遂令應有差別。非謂佛身有
異相爾。如鏡光是一。像異由形也。謂三賢下。後。出
差別緣體。下說十住菩薩。便能現八相。化利眾生。
況其上位。豈不然乎。為諸下。先。約能化顯平等。菩
薩。則始從信位。終至十地。業識者。必兼轉現。但現
一味佛身。更無三乘之異。故云唯現。以此菩薩。深
解境界唯心。不外執定有相。故現平等佛身。與其
為緣。此即平等在佛也。下云。以同體智力故。隨應
見聞而現作業。故云者。指平等言。亦可下。次。約所
化顯平等。同發大心。同信大法。同解大義。同修大
行。同無退轉。故皆平等。此則平等在機也不云。依
於三昧。乃得平等見諸佛身。持業（差別即緣）依士（差別之緣）。
亦同前說。謂初地下。後。出平等緣體。謂登地已去
菩薩。以無分別智。證平等理。知一切眾生。真如平
等無異。故現平等佛身。應眾生也。
△三釋義（二）。初差別緣。二平等緣。初差別緣（二）。
初總。二別。初總（二）。先明感用因。次正明用相。
先明感用因。
差別緣者。此人依於諸佛菩薩等。從初發意始求道
時。乃至得佛。於中若見若念。
【疏】此人。機欲之人。諸佛等。出外緣體。發意求道。明
能感緣機修行時。若見若念。正明行者之心感用
器也。謂見其身形。念其功德也。
【記】差句。牒名。此下。辨相。機欲人者。此人是樂欲修
<pb n="598"/>
進之機。即諸求三乘人也。外緣體者。即三賢已上
菩薩及佛。皆能作此緣故。修行時者。謂始起猒求
修習善根時也。於中有發意求三乘道果之異。乃
至得佛者。有二義。一者。於中有羅漢辟支。故云乃
至。二者。此中但說從始發心。終至成佛。中間所經
劫數。值遇外緣。不能具敘時節。故超越之而言乃
至也。器者。喻也。方圓大小。各有分量。三乘勝劣。可
以類之。此則是受道之機器也。見形念德。如器中
之水。映月現彩也。
△次正明用相（二）。初差別之用。二辨用之益。初
差別之用（二）。初開總成別。二攝別成總。初開總
成別。
或為眷屬父母諸親。或為給使。或為知友。或為冤家。
或起四攝。
【疏】一。慈愛以攝生。二。居卑以利物。三。同類以勸發。
四。怖之以入道。五。以四攝法攝之。
【記】父母等者。如釋迦之度羅睺。父之力也。又度諸
母弟姪等。眷屬諸親力也。又如淨德與淨藏淨眼。
共化妙莊嚴王。亦眷屬之力也。彼等宜以此類化
度。故佛為現父母等身。餘意例同。給使者。即供給
走使。涅槃經云。榮豪自貴。我於其人。為作僕使。趨
走給侍。淨名云。見須供侍者。現為作僮僕。既悅可
其意。乃發以道心。知友者。知識朋友。如鶖子之化
目連。以切磋琢磨。共成其器。冤家者。如未生冤王。
弑害父母。令其獲得果證。又如無猒足王。以殺事
故。令眾皆得解脫門。四攝者。一。布施。令他附己。二。
愛語。為他說法。熏成淨種。三。利行。隨彼所行。方便
利之。令善根成熟。四。同事。遇惡同惡而斷彼惡。遇
善同善而進彼善。以此四事。隨機曲誘。攝令入道。
然於五中。唯第四是逆行方便。餘皆順也。
△二攝別成總。
乃至一切所作。無量行緣。
【記】若干種心。皆須稱可。隨時方便。難以具陳。不能
言數。故云一切無量。如法華說。觀音妙音現化等。
即斯事也。
△二辨用之益。
以起大悲熏習之力。能令眾生。增長善根。若見若聞。
得利益故。
【記】以起句。顯能熏。能令句。明所熏。增長下。辨利益。
善根。謂信心。展轉能生解行證等枝葉華果。故言
增長。若見者。或瞻其形。或覩神變。如前現其差別
形事。令彼見者。歡喜。生善。破惡。入理（四悉檀也）。乃至一
二三四益等。故淨名云。或有怖畏或歡喜。或生猒
離或斷疑等。若聞者。或聞彼教勸令入道。或因聞
彼所誦經教。尋文生解。成聞慧故。又或聞說自他
功德而發善心。故云得益。
△二別（二）。初就根生熟開遠近二緣。二就前近遠。
又各開為（二）。初就根生熟開遠近二緣。
此緣有二種。云何為二。一者。近緣。速得度故。二者。遠
緣。久遠得度故。
【記】此緣。指差別緣。有二。標也。云何。徵也。一下。釋也。
近遠二緣者。由障有薄與厚故。遂令內熏有力無
力。由內熏故。外值助緣。發起善根。亦有勝劣。由勝
劣故。令根有熟不熟。以此遂成利根鈍根。其入道
亦有速與遲也。
△二就前近遠又各開為二。
是近遠二緣。分別復有二種。云何為二。一者。增長行
緣。二者。受道緣。
【疏】一。謂方便行。即自分也。二。謂依前方便。正觀相
應。即勝進也。亦可初即四攝利他行。後即三空自
利行。
【記】是下。躡前標數也。云何。依數徵相也。一下。約義
辨名也。增長行緣者。諸佛為緣。為令三乘行人。各
<pb n="599"/>
增自行。以入正觀故。方便者。即正觀之方便也。見
道已前所修諸行。皆是入理之方便故。受道緣者。
三乘行人。入見道位已去。親證真如。名為受道。此
亦諸佛為緣。令其入證也。四攝者。謂諸佛菩薩為
緣。增長彼行人。行四攝法以利他也。三空者。謂空。
無相。無願。解脫門。亦是為彼作緣。令其住於三解
脫門以自利也。非謂諸佛。欲為眾生作緣。先要內
住三空之理。故斯二種緣。皆依士釋。然此二緣。若
據論意。理合遍通因果諸位。如未入信前。不信因
果三寶真如。名未受道。佛菩薩等以之為緣。令彼
信受。始為道器。名受道緣。既入信已。所修十種信
心之行。亦假其緣。令行增長。名增長行緣。如未入
十解十地佛地等。名未受道。假其緣力。而得受解
入證得涅槃等。俱名受道。若從解位已去。修地前
行。見道已去。修地上行。佛等為緣。令其增長。名增
長行。如八地菩薩。得無相無功用故。擬入涅槃。不
進九地。佛為此故。現身七勸。然後發行。進入彌速。
豈非增長行緣耶。乃至垂成正覺。亦假諸佛為緣
也。受道增長。或先或後。二俱通也。問。是差別緣。前
疏只配凡夫二乘。如何此將為三賢已上耶。答。秪
如疏配。何故前論云。從初發意始求道時乃至得
佛。於中若見若念耶。應知此差別一緣。通為凡夫
二乘諸位菩薩也。問。平等一緣。如疏唯配三賢已
上。未知前信位中。亦得有此緣否。答。若據論意。亦
可通前。以下文云。所謂眾生依於三昧。乃得平等
見諸佛故。如十信位。正修真如三昧。於中見者。豈
非平等緣耶。應知前差別緣。不約定中所見。但是
隨類隨宜現十界身等。故名差別。若依三昧。見平
等佛身。無分劑相者。即平等緣。疏中前文。且約依
識熏習以辨二緣。亦一往耳。應思之。
△二平等緣（二）。初明能作緣者平等。二明對機宜
顯平等。初明能作緣者平等。
平等緣者。一切諸佛菩薩。皆願度脫一切眾生。自然
熏習。常恒不捨。以同體智力故。隨應見聞而現作業。
【疏】皆願度者。平等心也。熏不捨者。常用應機也。同
體智。釋成常用。隨應現。顯其用相。
【記】平等心者。九類皆度。不揀擇故。自然熏習。有二。
一。以本悲願。常熏本覺。不曾捨離。二。無緣慈悲。常
熏眾生。攝取不捨。不待作意。故曰自然。常用者。無
作妙用。有感斯應也。同體智者。謂此智與真如體
同故。又能知一切凡聖染淨同一真故。此根本智
也。下云而現業。即後得智。釋成常用者。亦是釋成
平等所以也。以真如之性平等。無斷無盡。故能普
度。常不捨離。此如下信成就發心。大願平等方便
中說。隨應見聞者。隨彼菩薩位中所應見者。各見
佛身。及與淨土。可應聞者。各聞說法。示教利喜。現
作業者。謂現大小化身土之業用也。此之現身說
法。皆是起緣熏之用。故疏云顯其用相也。亦可文
中。皆願度脫。即是令得滅度解脫。第一心也。一切
眾生。是廣大心。常恒不捨。是常心。同體智。是不顛
倒心。以有智故。無人我相也。已上能顯平等緣體。
隨應下。顯用相也。
△二明對機宜顯平等。
所謂眾生。依於三昧。乃得平等見諸佛故。
【疏】謂十住已去。依三昧力。悉見諸佛身量平等。無
有彼此分齊之相。
【記】三昧。秦言正受。不受諸受故。即念佛三昧。平等
見佛。即法身佛也。以依三昧。見佛色身。即見法身。
以不取色分齊相故。此即同真如三昧也。疏云無
有彼此。釋前平等。可知。
△二合明（二）。初標徵。二釋義。初標徵。
此體用熏習。分別復有二種。云何為二。
【記】體下。略不言相者。與體無二故。舉體攝相故。此
<pb n="600"/>
以所起行。望能熏體用以辨相應。故合明也。有二。
標其數。云何。徵其相。
△二釋義（二）。先未相應。次已相應。先未相應。
一者。未相應。謂凡夫二乘初發意菩薩等。以意意識
熏習。依信力故而能修行。未得無分別心。與體相應
故。未得自在業修行。與用相應故。
【疏】凡夫等。約位舉人。以意下。明其行劣。凡小意識
熏。菩薩五意熏。並未契真如故。未得下。正明未相
應。無正體智故。未與法身體相應也。無證真後得
智故。未與應化身用相應也。
【記】明行劣者。意識五意。皆是妄心。能所分別。未稱
平等真如。但依信力修進而隨順之。凡即未入信
位。菩薩即十信三賢已去。此義皆如上妄心熏真
如處說。未得無分別智心故。未與真如體相應者。
以地前菩薩。未亡能所分別故。即所起行。未與能
熏體合也。正體智。即是無分別心。正能會理之智。
名正體智。體。即會合義。正體即智。持業得名。若以
正體為真如。即依主釋。法身體。即真如也。但以約
人所說。故云法身化身。約法所說。故云真如體用。
未得自在業者。以證真之後。所有起行。盡是真如
妙用平等之行。一一行皆從真起。皆稱如理。是真
體之業用也。故云自在業。今此位中。未得此行。故
不得與用相應。此則所起行。未與能熏用合也。以
能熏用。從真體起。自在業。亦從真起。二用若合。同
是一體。名曰相應。地前闕此。故云未得與相應。若
至地上。即得相應。便能與三賢等人。作能熏緣也。
問。若然者。何以前說三賢起用。與小乘等為外緣
耶。答。前所說者。但是依於願力。及三昧力。能起差
別緣。實未能有自然業用。為平等緣耳。證真後得
智者。謂是證真後所起之智故。或可此智亦能證
真。以能重慮緣真。作相見道故。
△次已相應。
二者。已相應。謂法身菩薩。得無分別心。與諸佛智用
相應。唯依法力。自然修行。熏習真如。滅無明故。
【疏】法身菩薩。顯位也。無分別者。如理智。與體相應
也。與佛智用相應者。以有如量智。故得然也。唯依
下。約行勝。翻前劣。法力者。證真如而修行。非如前
位。但有信力。自然者。八地已去。無功用行故。滅無
明者。妄滅行成也。
【記】法下。初地已上。乃至十地。皆名法身。以得平等
智。證真如理。以真如法為身故。如理等者。所起行
與能熏體合也。即上法身。是其所合。謂此菩薩。以
法為身。人法不異故。然如理。即前正體之異名。能
證真如理之智。依主釋也。諸佛智用者。既得無分
別心。與理冥會。依真起行。徧修一切自利利他。合
佛智用。二用一體。名曰相應。此文望前。有所不齊。
前未相應。正體後得中。各舉一能一所。此則於前
舉能。於後舉所。文之巧略。互現而已。別無他意。疏
文順解。便成義補。其理昭然。如量智者。即上後得
之異名。如彼彼眾生器量。如彼彼俗諦分量。悉皆
知故。證真等者。依所證真理為軌則故。所行之行。
皆契真如。故云法力。但有信力者。地前既未契真。
但能信順。緣真修行。故非法力。地上名真修。地前
名緣修。即斯義也。八地下。諸說自發心修行已來。
至此地已。經二無數劫。自此之後。任運相應。如下
水船。不勞篙棹。然猶更經一無數劫方至佛果。亦
可但是地上菩薩。證真起行。皆依法力。皆是自然。
未必須到八地。方說自然也。熏習真如等者。證真
起行。還熏真如。何有無明而不除滅。如日輪發照
還照日輪。豈有昏暗在中而能違拒哉。妄滅行成
者。謂九相既滅。萬行成就萬行成故。德備河沙。九
相滅故。妙絕塵累。問。地上菩薩。亦有智識等四意。
如何得說相應而異地前耶。答。相續識。是法執分
<pb n="601"/>
別。初地已除。故得無分別智與理相契。智識雖在。
但是俱生。不障見道。又出觀雖有。入觀即無。況從
一地已去分除。七地都盡。二麤之識既盡。妙平二
智已成。內證外現。於何所礙。雖殘三細之識。以妙
智為主。不乖相應。故論但云得無分別心。更不言
三細之識。由是不同地前事識現行而未相應也。
△四明盡不盡。
【疏】即是明染淨。盡與不盡之義也。
【記】上說染淨。各有功能。互相熏習。成於世間出世
間法。未知究竟何勝何劣。何法有盡。何法不盡。若
俱不盡。徒為進修。若復俱盡。則成斷滅。若言一盡。
盡於何法。故此明也。
△中分二。初明染法違真無始有終。二明淨法順
理有始無終。初明染法違真無始有終。
復次染法。從無始已來。熏習不斷。乃至得佛。後則有
斷。
【記】染法不斷者。未入十信位前。九相熾然。六染相
續。惑業習襲。報應輪綸。塵沙劫波。莫之遏絕。故前
云。一切眾生。不名為覺。以從本來。念念相續。未曾
離念。故說無始無明。下云。以如來藏。無前際故。無
明之相。亦無有始。是知無有初起之際。然亦無有
悟後更迷之人。故經云。覺迷迷滅。覺不生迷。如木
成。不重為木。佛後有斷者。內外熏力。發猒求心。
始入十信。苟能止業。猶自未能斷除惑染。從三賢
位。方乃覺除。直至佛地。始得斷盡。是知斷字。貫通
諸位。諸位即分斷漸斷。佛位即普斷永斷。今略下
位。故云乃至。又得佛後斷。論文語濫。以斷後始得
佛故。非謂得佛後方始斷。故下文云。無明頓盡。名
一切種智。前云。遠離微細念故。得見心性。又云。破
和合識。滅相續心。顯現法身等。此皆滅妄成佛之
義。是知虗妄之法。不能究竟。故云有終盡也。
△二明淨法順理有始無終。
淨法熏習。則無有斷。盡於未來。此義云何以真如法。
常熏習故。妄心則滅。法身顯現。起用熏習故無有斷。
【疏】淨法下。一。正顯也。此義下。二。釋成也。以真熏妄
滅。淨用無盡故。
【記】正顯者。亦是標也。此淨法中。通於因緣體用。常
熏習者。即內因體相熏習也。妄心滅者。以真熏有
力。減却無明。能起行對治。妄心則滅。成淳淨圓智
也。法身顯現者。以所熏妄心滅故。能熏體相顯現。
即破和合識內生滅之相。顯此不生滅體也。即在
纏如來藏。至此顯處。名為法身。即前究竟覺。智淨
相。法出離鏡。得涅槃等。是也。起用熏習者。法身既
現。即能起自然業用。應化眾生。此即用熏習義。便
成差別平等二緣。即前不思議業相。緣熏習鏡。成
自然業等也。故無斷者。即三身並常也。不斷。即常
義。今茲實教。但說二身相即無礙。豈得不常。然科
云有始者。亦一往約用熏義說耳。若準體相熏習。
即無有始。故文云。以真如法常熏習故。前云。從無
始來。具無漏法。備有不思議業。作境界性等。次云。
非前際生。下云。以如來藏無前際故。今且形對妄
法。權作此科。不可定執。同不了義也。
△二辨所示之義。
【疏】即明前法。有顯義功能。問。何故真如門中。不辨
所示義。生滅門中。具辨所示三大義耶。答。以真如
門中。即示大乘體。能所不分。詮旨不別。故不別辨。
生滅門中。染淨不一。法義有殊。故具說三。上立義
分中。真如門內云即示。生滅門中云能示。釋義在
此也。
【記】前法者。即指前科生滅心法也。既具明染淨法
相生滅不同。此生滅法。遂有顯於三大功能。故今
指之也。問下。具如立義分中。詮旨者。詮。謂能詮。即
顯了義說文云。詮者。具也。謂具說事理故。今此真
<pb n="602"/>
如一門。門為能詮。體為所詮。既目門為真如。真如
即所詮旨。故門之與體。無二無別也。法義殊者。即
一心三大法義也。此等皆如立義分中已說。
△文二。初釋體相二大。二別解一用大。初釋體
相二大（二）。初總標二大名。二別釋二大義。初總
標二大名。
復次真如自體相者。
【疏】體相。謂體大相大也。
【記】立義分云。能示摩訶衍自體相用。又云。所言義
者。則有體相用三種大義。故此牒云自體相者。
△二別釋二大義（二）。初體。二相。初體。
一切凡夫。聲聞。緣覺。菩薩。諸佛。無有增減。非前際生。
非後際滅。畢竟常恒。
【疏】一切下。人雖就位以分優劣。真體隨人。未曾增
減也。非前際。常也。凡位為前。非後際。恒也。佛位為
後。此三句。皆顯不增減所以。
【記】一切。通凡及聖。凡夫。謂六凡界。即一切異生。聲
聞下。即四聖界。此顯平等真如。從凡至聖。若大若
小。若因若果。一體無異。凡迷未曾減。聖悟未曾增。
小大因果例然。又染起不增。障盡不減。又用隱不
減。德顯不增也。然此體大。遍通情器。故經云。一切
因果世界微塵。因心成體。今且偏就有情言也。
【記】優。勝也。謂諸佛最勝。凡夫最劣。中間相望。通於
勝劣。真體等者。謂性德正因。其猶太虗。雖茅室紺
殿有殊。其中虗空。豈有別異。故心經云。是諸法空
相。不生不滅。不垢不淨。不增不減。凡位等者。明此
法體。非謂於前凡位中。從無而有。亦非於後佛位
中。從有而無也。然至而論之。其實凡位與真如。俱
無前際。非謂凡夫即有前際。真性無前際。佛位亦
然。故下文云。以如來藏無前際故。無明之相亦無
有始。以如來藏無後際故。諸佛所證涅槃。與之相
應。則無後際。亦可不約位言。但云窮於過去。非有
前際而生起也。鞠於未來。亦非有後際而滅盡也。
際。時也。此則不無前後際。但是顯真體。不於前後
際中生滅也。過去迷倒位。不見其生。真常久也。未
來悟證後。不見其滅。實恒永也。又常恒。一義也。疏
中別配。亦一往耳。皆顯等者。亦可不增減。非生滅。
皆是顯常恒所以。又不生不滅。方是不增減。畢竟
常恒。若有生滅。則有增減。非是常恒。又常恒句。是
顯不垢淨也。謂在纏不垢。出障不淨。若不然者。即
有變異。豈曰常恒。又如故無增減。真故不生滅。後
句。總結也。又此三義。即是前文。畢竟平等。無有變
異。不可破壞也。如次對之。
△二相（二）。初正顯性德。二問答重辨。初正顯性
德（二）。先明德相。次顯立名。先明德相（三）。初總。二
別。三結。初總。
從本已來。自性滿足一切功德。
【記】顯無有始。故云從本已來。揀非體外。故云自性。
明無欠少。故云滿足。意在普該。故云一切。功能德
業。故云功德。
△二別。
所謂自體。有大智慧光明義故。徧照法界義故。真實
識知義故。自性清淨心義故。常樂我淨義故。清涼不
變自在義故。
【疏】一。本覺智明。二。本覺顯照諸法。三。顯照之時無
倒。四。性離惑染。五。性德圓備。六。性德無遷。
【記】大智等者。此有通別。通則智即是慧。光即是明。
又智慧即是光明。別則以義目之名智慧。以相取
之曰光明。智即是體。慧即是用。光即體之相也。明
即用之相也。如摩尼珠。體有光明。以自瑩曰光。照
物曰明。徧通凡聖名大。依法所顯曰義。復言自體
者。顯是即體之相。無二別故。疏云本覺智明。揀非
始覺慧光。亦但取通意爾。徧照等者。即始覺也。法
<pb n="603"/>
界有二。謂理及事。始覺照理。即如理智。始覺照事。
即如量智。理量齊鑒。故云遍也。疏云本覺者。就體
而言也。即彼本覺顯照義邊。便名始覺。始覺之體。
元是本覺故。真實等者。依根所發。了境義邊。名為
識知。了如理事。永離諸過。故云真實。疏無倒者。即
離四倒。及餘執計也。自性等者。非假他緣。故云自
性。在纏不染。故曰清淨。諸法中實。乃名為心。疏云
離染。謂性本離染。自來無惑者也。常樂等者。常。謂
窮三際而無改。樂。謂在眾苦而不干。我。謂處六道
而莫拘。淨。謂歷九相而非染。此自性涅槃之四德
也。疏圓備者。諸德雖多。不過此四。以此四法。收一
切德故。性德。揀非修德也。清涼等者。無惑之熱惱。
故曰清涼。此顯般若也。無報之生滅。故云不變。此
法身也。無業之繫縛。故曰自在。此解脫也。即離三
障。成三德爾。疏云無遷。舉三中之一義耳。
△三結。
具足如是過於恒沙。不離不斷不異。一思議佛法。乃
至滿足無有所少義故。
【疏】不離者。性德塵沙。不離真體。不斷者。無始相續。
不異者。與體同味。不思議者。即不異而有恒沙之
義故。佛法者。唯佛窮達故。亦可是所覺法故。乃至
下。若此真體無性德者。如來證此。不應具德。既證
性已。萬德圓滿。即驗真如本具也。
【記】過河沙者。上但略顯。不能具載。故今總結以顯
廣多也。不離。謂隨舉一德。全攝真性及一切德。不
斷。謂無始無終。不異。謂真如即德。德即真如。上不
離。如手不離腕。菓不離樹。揀非樹不離地之不離
也。此不異。如甜不異菓。醎不異水（海水本來醎。非水中安醎者比）。
揀非水不異乳（水中之乳。亦不相異）。之不異也。又四句揀之。
一。離而不異。如羣器盛水。二。異而不離。如和合丸
藥。三。是離是異。如風馬牛不相及。四。非離非異。如
紅蓮華香味。不思議者。即一性而有多義。即多義
而全一性。不可以定量所得。心行處滅。言語道斷
也。疏云即不異者。三中舉一義以影顯之。佛法者。
佛即是覺。意明上之功德。盡是本覺之法。故金剛
云。一切法皆是佛法。疏唯佛等者。約始覺釋佛字。
謂佛是始覺之極。法即前諸功德。顯此諸法。非因
位而究了故。佛之法也。所覺法者。約本覺釋佛字。
佛即法也。義如前釋。越彼河沙。故云乃至。滿足。即
無所少。意云。乃至過河沙數義理。悉皆滿足。無所
欠少也。疏若此下。以修顯性。此反顯也。既證下。順
釋。如海有寶。餘人不知。涉海者既獲。傍觀豈不信
乎。
△次顯立名。
名為如來藏。亦名如來法身。
【疏】如來藏者。隱時能出生如來。法身者。顯時是萬
德依止。
【記】如來藏。具有三義。一。隱覆義。二。含攝義。三。出生
義。廣如前說。隱時等者。似當初後二義。隱故名藏。
此則如來自隱不現也。又因地能生果地功德。故
名藏也。如來法身者。若以應身為如來。即依士釋。
若以真身為如來。即持業釋。然其身者。亦具三義。
一者。體義。真如自體。任持不失故。二者。依義。為彼
報應之所依故。三者。聚義。一切功德之所集故。故
唯識云。體依聚義。總說名身。顯時等者。即後義。謂
萬德名法。依止名身。然德有修性。若約修說。即屬
報應。成依止義也。若約性說。即此法身。是聚集義
也。其體之一義。當於前段體中。故此不言也。問。法
身既屬無為。且非積聚。何言聚耶。答。功德既是無
多之多。何妨聚即無聚之聚。斯皆義說圓迴無滯。
非實法聚。有可揀也。
△二問答重辨（二）。初執體疑相難。二相不違體答。
初執體疑相難。
<pb n="604"/>
問曰。上說真如。其體平等。離一切相。云何復說體有
如是種種功德。
【記】上說下。躡前也。前門中云。從本已來。離言說相。
離名字相。離心緣相。畢竟平等。無有變異。不可破
壞。唯是一心。故名真如。云何下。起難也。前說離相
平等。今說功德差別。前後矛盾。其義安在。又此疑
難。亦可就上體相二文。及前立義分中體相二大
生起。體中何其離相。無增減。無生滅。相中何其具
德。過恒沙。無所少耶。
△二相不違體答（二）。初明雖差別而不二。二明雖
不二而差別。初明雖差別而不二。
答曰。雖實有此諸功德義。而無差別之相。等同一味。
唯一真如。此義云何。以無分別。離分別相。是故無二。
【疏】雖實下。實德雖多。同一如味。此義云何者。謂多
德何以唯一耶。以無下。釋也。非能分別。非所分別。
無能所故。
【記】答中二。先。正明。雖實等句。縱存後之差別相也。
而無等句。不違前之平等義也。等。齊也。即指差別
之法。同者。諸法無性。唯一真體。一味。喻明。如水之
八德。一味無差。一真。法說。謂體與相。總之唯一真
如心性。此則法喻兼明也。此義下。次。轉釋二。先。徵
難。以無等。次釋通。非能者。無有體之能分別也。非
所者。無有相之所分別也。故前文云。心滅則種種
法滅。無能所者。由前心境並亡。體相不異。故得差
別即無差別。等同一味真如性也。
△二明雖不二而差別（二）。初略。二廣。初略。
復以何義。得說差別。以依業識生滅相示。
【疏】復下。既其不二何以說別耶。以下。謂以依生滅
識相。恒沙染法。反此表示真如淨德。恒沙差別。且
舉染本。故但云業識。
【記】初二句。徵難。既其等者。既而能所俱亡。遂令一
體無二者。如前差別之相。畢竟依何建立而為說
也。次二句。釋通。以依等者。前云。是心生滅因緣相。
能示摩訶衍自體相用故。能顯既多。所顯亦廣。俱
喻河沙也。且舉下。難云。對恒沙染法。說恒沙淨德。
何故論文唯舉業識。故疏釋云。舉本則末自彰也。
攝恒沙染法。可知。
△二廣（二）。初問對染法表示之相。二舉彼染法一
一對顯。初問對染法表示之相。
此云何示。
【記】此業識相。云何反之。表示真如淨德過恒沙耶。
△二舉彼染法一一對顯。
以一切法。本來唯心。實無於念。而有妄心。不覺起念。
見諸境界。故說無明。心性不起。即是大智慧光明義
故。若心起見。則有不見之相。心性離見。即是徧照法
界義故。若心有動。非真識知。無有自性。非常非樂。非
我非淨。熱惱衰變。則不自在。乃至具有過恒沙等妄
染之義。對此義故。心性無動。則有過恒沙等諸淨功
德相義示現。若心有起。更見前法可念者。則有所少。
如是淨法無量功德。即是一心。更無所念。是故滿足。
名為法身如來之藏。
【疏】以一切下。舉所迷理。
【記】論文分三。先。舉理體。即真如之理。義具真如門。
是答其不二義也。
【疏】而有下。依真起妄。謂細麤染心。本末不覺也。將
欲釋淨。先舉其染。對以顯之。下諸句例然。云何顯
耶。下云不起等。是顯也。既起念。即是不覺無明。故
不起。即是本覺智明。
【記】次。對顯相。謂對恒沙生滅染法。以顯恒沙功德
淨相。即答其而差別之義也。於中二。先。別為翻配
八重德相八。初。無明智慧對。妄心者。即前不如實
知也。不覺起念。即前不覺心動。名為業相。見境界。
即前轉現相。此之三相。即是無明阿梨耶識。又見
<pb n="605"/>
諸境。義寬。亦通四麤。故疏云細麤也。依真下。即生
滅之相。義具前文。將欲下。釋其意。淨因染得。故須
然也。真如門無染可對。故無示義。此生滅門。染淨
既分。故須翻對以顯相大。諸句例者。下七重等。隨
文可見。云何顯者。牒難也。下云下。舉釋也。心不起
者。不起念也。若依疏意。此二句即滅妄顯真。下諸
句例知。既起下。如前云。一切眾生。不名為覺。以念
念相續。未曾離念。若得無念者。則知心相。本來平
等。同一覺故。故念即不覺。不念即本覺也。
【疏】若心下。不見。妄見不周也。徧照。真照圓明也。
【記】二。局見普照對。不周者。如人見東不見西。近遠
內外明暗等亦爾。經云。眾生洞視。不過分寸。以存
能見心故。故於諸境。有所不見也。圓明者。以無見
故。無所不見。故肇論云。般若無知。而無所不知。初
地得名真見道者。以不存能所見故。
【疏】心有動者。反之即顯真如無動。
【記】三。妄識真知對。非真識知者。動則不如實知。故
非真也。疏文亦略。若具應云。心動非真識知者。反
之即顯真如無動。是真實識知也。何者。以心無動
故。則所知真實。真實者。離偽妄故。又準上論文。應
補反顯文云。心性無動。是真識知。論存略故。但舉
能對之妄也。又從此已下。至不自在。一一文初。應
合皆有若心有動之言。仍於本句之末。更云心性
無動等。皆隨句翻對。例此段思之。
【疏】無有自性。明妄染無體。反之即顯自性淨心。
【記】四。無性有體對。妄染無體者。依真妄動。何有自
體。淨心者。心無動故。離緣獨立。獨立之體。本來無
染。斯則不逐緣生。不因境起。故云自性清淨心也。
【疏】非常下。明妄染四倒。反之即顯真如四德。
【記】五。顛倒真正對。四倒者。即無常。苦。無我。不淨。心
動故。起於有漏色心。有漏色心。實非常等。凡夫計
為常等。故成四倒。反之等者。以不動故。色心不起。
以不起故。唯真如性。常住清淨。自在安樂。故成四
德。
【疏】熱惱者。諸惑燒心。是極熱惱。故說真如是清涼
也。
【記】六。熱惱清涼對。諸惑者。由心動故。起於貪瞋等
惑。煩惱熾然。故成熱惱。清涼者。心不動故。即是真
如。真如無惑。即非熱惱。既無熱惱。故曰清涼。
【疏】衰變者。妄染遷改。反顯真如不衰變也。
【記】七。變易凝然對。妄染遷改者。以心動故。起於九
相。九相生住異滅。老病死等。故成衰變。反顯等者。
心不動故。即是真如。真如之中。本無九相生滅遷
改。故云不變也。
【疏】不自在者。業果繫縛故。則顯真如自在。上云清
涼不變自在義故。
【記】八。繫縛自在對。業果等者。由心動故。起業受報。
墮五趣中。名為繫縛。真如自在者。心不動故。即是
真如。真如之中。無有業繫。故云自在。上云等者。以
此段中。皆舉能顯妄染。以對顯前淨德。論文略故。
不具列之。故今疏中。略指後之三義也。前諸句。例
知。
【疏】乃至具有下。一一翻對。故染淨皆過恒沙。
【記】次。總為翻配恒沙滿足二。初。恒沙法既過河沙。
不可具述。故云乃至。沙等妄染。總舉諸染法也。對
此義者。河沙染法。心動故成。心不動時。諸淨功德。
亦過沙數。諸淨等者。即指真實識知已下諸義。及
等餘外一切不思議佛法也。一一翻對等者。以心
性動與無動。反覆明諸染淨。今要省文。故以若心
有動在前。心性無動居後。所顯諸法。攝在中間。於
中又闕淨德之目。若欲一一別對。令人易解者。應
云。若心有動。非真實識知。心性無動。即是真實識
知義故。乃至若心有動。則不自在。心性無動。則得
<pb n="606"/>
自在。如前疏文逐段反顯。是也。若更取類言之。復
應云。若心有動。即是繫縛。心性無動。則名解脫。他
皆倣此。不可具言。然前八對。初之兩段。各約別義。
言起念起見。斯亦不出心動之義。若欲各舉別義
者。真實識知等。亦有別義。應云。心起分別。非真識
知。心離分別。即是真實識知義故。乃至心起業果。
則不自在。心離業繫。即得自在等。但將九相。如次
配對八重。義無不合。初起念。即業。次起見。即轉。分
別境。即現。乃至熱惱。即合執取計名二相。衰變。即
業。謂心若起業。則有遷變。心性離業。即無衰變。當
知心動義通。餘皆是別也。如理思之。
【疏】有所少者。妄心外念。求之不足故。故滿足者。淨
德性滿。無假外求故。
【記】二。滿足義。前云。乃至滿足無有所少。故此亦對
妄染以翻顯也。妄心等者。若於心外見法而生追
求。終不能足。却有所少。亦可若有一法。在於心外
是可念者。則性中功德。有所欠少。如人於他求物。
當知家間所無。淨德等者。以心性無外。故一切功
德皆悉具足則可忘懷以契之。不可起心而求之。
當知有所見者。皆是虗妄。以從分別生故。此意顯
異權宗所說。佛果無漏功德。並是修生。今此論宗。
但即修顯。不說修生。性中本自有故。金銀生像。可
以喻之。
【疏】名為下。結名。
【記】後。結得名。雙約因果。如前所明。彼恒沙染法。以
依業識生滅相示。此恒沙淨德。皆依真如法身如
來藏性翻對表顯。故此結之。以彰體相實不違也。

大乘起信論疏筆削記會閱卷第七

音釋
恬音甜。憺泊也。安靜也。
阿陀那此云執持。第八識名。
瀑音抱僕。飛泉。懸水也。
琢音祝。治玉石者。
叛音伴。反亂也。
寇音叩。賊也。
囹圄音陵語。牢獄也。
刑戮音形六。殺也。
妍音延。美好也。
[媏-而+(一/虫)]音痴。醜惡也。
愈音喻。痊好也。
諭音遇。曉示也。
諮音咨。謀難也。
詢音荀。徵問也。
轍音徹。輾迹也。
輟音拙。止歇也。
燧音遂。取火之木。
磋音蹉。磨治也。治骨角者。
未生怨阿闍世王也。事出涅槃。及觀經。
無厭足王名。事出華嚴。
劑音際。分限也。
篙音高。撑船竹篙。
棹音掉。進船具。船旁撥水者也。即櫓名。
襲音習。承嗣也。
遏音曷。止絕也。
紺音甘。青赤色。
瑩音榮。信。照徹也。光潔也。
腕音宛。手腕。
風馬牛不相及牛走順風。馬走逆風。喻南北相
去離遠。出左傳。
矛盾音謀鄧。矛。鎗屬。盾。甲屬。昔有兼鬻二器者。
售矛則曰可以破堅盾。售盾則曰可以禦利矛。故
<pb n="607"/>
名自相矛盾。以喻自語前後相違。
倣音訪。傚也。

<sarticle>大乘起信論疏筆削記會閱卷第八</sarticle>

唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二別解一用大（二）。初總明。二別釋。初總明（二）。
初對果舉因。二牒因顯果。初對果舉因（三）。初舉
本正行。二舉本大願。三舉大方便。初舉本正行。
【記】正行。慈悲波羅蜜等行也。
復次真如用者。所謂諸佛如來。本在因地發大慈悲。
修諸波羅蜜。攝化眾生。
【記】初句。牒前以標起也。所謂下。依義以解釋也。本
在因地等者。為菩薩時。所行諸行。以慈悲為本也。
攝化眾生者。無不先以利他為首也。波羅蜜者。謂
以諸度。攝令附己。化令從善也。以布施攝貧窮持
戒攝毀禁等。此通二利故。維摩經云。資財無量。攝
諸貧民。奉戒清淨。攝諸毀禁。以忍調行。攝諸恚怒。
以大精進。攝諸懈怠。一心禪定。攝諸亂意。以決定
慧。攝諸無智。
△二舉本大願。
立大誓願。盡欲度脫。等眾生界。亦不限劫數。盡於未
來。
【疏】盡欲度脫者。廣大心也。不限劫數者。長時心也。
【記】廣大心者。即四弘中中生無邊誓願度。亦同金
剛中佛令發菩提心人。普度四生九類。彌勒所釋。
亦云廣大心長時心者。此同華嚴行願經說。眾生
界盡。我行方盡。以眾生界無有盡故。我此行願。亦
無有盡。上則約處橫說。故云等眾生界。此則約時
豎論。故云盡於未來。
△三舉大方便。
【疏】謂舉悲智大方便也。
以取一切眾生。如己身故。而亦不取眾生相。此以何
義。謂如實知一切眾生。及與己身。真如平等。無別異
故。
【疏】如己身者。悲深也。不取相者。智深也。兼上。亦即
不顛倒心。亦可釋前長時所以。何義者。徵悲智深
之所以也。謂如實下。依真如門答以顯深也。
【記】悲深者。直見眾生如父母等。亦不但見如同己
身。方為至深。智深者。了唯心故。知諸眾生。本無性
故。元無念故。舊來涅槃。不待滅故。小乘權教。不能
亡此相者。葢緣智淺。今實教菩薩反之。故云深也。
兼上。謂兼悲深不顛倒者。眾生本與己同。同皆無
相。故見異相。即成顛倒。今皆反此也。長時所以者。
兼釋廣大所以。疏文之闕略也。若不能了同己身
亡其相者。豈能如此普度永度耶。徵所以者。意云。
以何義故。得如己身而又不取眾生相耶。依真如
等者。以此門中。顯一切法皆即真故。皆同如故。故
得彼身我身。平等無二。豈不愍之而欲度耶。又既
同一真。皆悉無相。誰為能度。誰為所度。故不取其
眾生之相。亦可以取兩句。釋上廣長所以。而亦句。
舉本大方便智。此以下。徵釋不取相之所以。
△二牒因顯果。
以有如是大方便智。除滅無明。見本法身。自然而有
不思議業。種種之用。即與真如等。遍一切處。又亦無
有用相可得。何以故。謂諸佛如來。唯是法身智相之
身。第一義諦。無有世諦境界。離於施作。但隨眾生見
聞得益。故說為用。
【疏】以有下。一。牒前因。除滅下。二。自利果。自然下。三。
<pb n="608"/>
正顯用。即利他果。於中三。一。明業用甚深。非待作
意。名自然業。如攝論云。如摩尼天鼓。無思成自事
等。即與下。二。顯用廣大。稱理之用故。又亦下三。用
而常寂也。於中先正顯。何以句。次。徵難。佛具三身。
何以乃云無有用相。謂諸佛下。三。釋通。若廢機感
論。如來唯是妙理本智。更無應化世諦生滅等相。
但隨緣起用。用即無用。如波即水。故用恒寂也。涅
槃經云。吾今此身。即是法身等。梁攝論云。唯如如
及如如智獨存。名為法身。但隨下。雖真理妙智。本
來常湛。而隨機感。益用無邊。即寂而恒用也。
【記】方便智者。說有通別。通者。方便即智。復有二義。
一者。謂隨順出離之智。皆方便故。此通金剛無間
已下。不唯地前。故十地位後。名為滿足方便。圓覺
亦云。雖有多方便。皆名隨順智。二者。此智是大悲
之方便故。若無智為方便。則非大悲。墮愛見故。故
前說眾生而不取眾生相。疏中釋為智深也。然有
因智而起悲。知物同己。方欲度故。或因悲而起智。
不知所以裁之。學方便故。兩說兼通。別者。證真名
智。涉俗為方便。即根後之異名也。謂斷根本無明。
見法身。是智之功。起不思議業。化利羣生。是方便
力也。今此通別兼具。自利果者。同於智淨相也。果
位法身。即是因中本覺。舉因顯果。故云見本法身。
前舉果顯因。則云依法身。說本覺。與此互相顯也。
不思議業相。微妙難解。心言罔及。故云業用甚深。
不用先謀而後起化。故曰非待作意。攝論等者。具
云。若佛果是無分別智所顯。離分別者。諸佛何得
依眾生作利益事。如理不顛倒。無功用作事。故重
說偈曰。如摩尼天鼓。無思成自事。如此不分別。種
種佛事成。此顯如來三業。皆無功用而作。俱不思
議。摩尼。梵語。此云離垢。亦云增長。舊云如意。此喻
如來身意二業。若隨其所對。現像不同。即喻佛身
業。若隨人所須。出種種物。即喻佛意業也。天鼓。即
天帝所有。修羅軍來。其鼓音中。自然出聲。則言賊
來。去言賊去。喻佛口業也。此之二物。雖有其用而
無思慮。故可喻佛自然之三業爾。成自事者。現像
發聲。各隨其用。而辦事業。亦可取珠鼓自事。但喻
身口。皆無思慮。同喻意業也。稱理用者。以即體之
用。體遍用亦遍。俱無有方所。故遍一切處。若不然
者。豈曰真如用耶。又亦無相相者。前無所化眾生
相。此無能化應用相。望於前文。故云又亦。用常寂
者。無用之用。用即無用故。雖現種種身。不動真實
際。雖說種種法。常住無言理。徵中三身者。言雖通
舉。意責化身。化身是用相故。三釋通中。分二段。初。
約理智以明無用。是用即無用也。法身。即法性身。
下云。法身無有彼此色相。智相身。即智身。下云。色
體無形。說名智身。又以此二身合之。即為真身也。
以理智無二故。此則約二身以顯體寂也。第一等
者。約二諦以揀用無也。意明是無相故。非世諦也。
是無為故。離施作也。廢機者。不對眾生說也。妙理。
即法身。本智。即智身。凡是有相。皆屬世諦。以從機
感緣所生故。今既廢機。故云更無。但隨等者。有感
斯應也。既逐緣生。緣無自性。用則常寂。故云無用。
此有二義。一者。屬因言無用。因即悲智。然有親疎。
疎即是智。親即是悲。依智起悲故。故論云。從後得
智。流出大悲心。若無其因。化終不起。如二乘無悲。
凡夫無智。何有化耶。二者。屬緣言無用。即根熟眾
生。若無其緣。化亦不起。以十方土中。有無佛世故。
斯則二義相須因緣具足。乃得成辦。既屬因緣。何
有化體而可得耶。如波下喻。故用下合。寂。即體也
故還源觀云。用則波騰鼎沸。全真體以運行。體則
鏡靜川澄。舉隨緣而會寂。涅槃下。引證。此身者。化
身也。等者。彼文具云。吾今此身。即是常身法身。金
剛不壞之身。以三身皆有常義。故復言法有以揀
<pb n="609"/>
濫也。恐人不曉法身之相。故乃舉喻。猶若金剛不
可壞也。如如。即法身。智。即報身。獨存者。法報合故。
重牒如如。表無二故。名法身者。攝智歸如。約本立
稱。然涅槃即攝用歸體。攝論即直顯真身。雖言說
不同。而義意不異。但隨等者。二隨機感以明有用。
誠無用之用也。雖真下。經云。佛真法身。猶若虗空。
應物現形。如水中月。寂而常用。斯之謂也。
△二別釋（二）。初標徵。二釋義。初標徵。
此用有二種。云何為二。
【疏】有二標也。云何徵也。
△二釋義（二）。初正顯用相。二問答除疑。初正顯
用相（二）。先直顯其用。次重牒分別。先直顯其用
（二）。初應身。二報身。初應身（二）。初約識舉人。二釋
其所以。初約識舉人。
一者。依分別事識。凡夫二乘心所見者。名為應身。
【疏】一下。凡夫二乘。不知唯識。計有外塵。即是分別
事識義。今見佛身。亦謂心外。順彼事識分別計度。
故說依分別事識見也。亦可此人。雖覺六識。不知
彼七八識。故但云依事識也。名應身者。依此麤識
分別。但見應化麤相。不見報身細相。
【記】依分別句。約識也。凡夫下舉人中。先。舉能見人
心名為句次。舉所見人身。亦可依下。辨能見。名句
明所見。疏中凡夫下。初明凡夫等雖知七八但順
事識。又二。先通明不知諸法唯識。凡夫。即十信已
還一切凡夫也。信位。雅信真如。已知唯識。然其事
識。麤顯猛利。任運分別心外法也。不知等者。謂不
知法唯識現。即是依順事識義也。今見下次別明
不知佛身唯心。法通染淨諸境。佛則屬於淨境。亦
謂外有。迷唯現心也。亦可下後。明二乘等唯覺六
識不知七八。二乘迷於本識故。是則前以事識為
所依。今以事識為所覺。言所覺者。但能知有。非謂
覺斷。既唯覺事識。故不依七八也。依此麤識等者。
其猶明鏡對質。現像不同。豈有質陋而像美耶。斯
則妍[媏-而+(一/虫)]在質而鏡無好惡。應身之目。由此而立。
△二釋其所以。
以不知轉識現故。見從外來。取色分齊。不能盡知故。
【疏】釋上見麤所以也。不知識現者。迷於唯心。取色
分齊者。不達即色是心。無有分齊。
【記】先略消論文也。不達者。色自心生。本無其體。元
是自心。心無分齊。故令色等。亦無分齊。今凡夫二
乘。不達此義。見從外來。故作分齊而取也。
【疏】問。佛身何故唯眾生識耶。答。眾生真心。與諸佛
體。平等無二。但眾生迷自真理。起於妄念。是時真
如。但現染相。不顯其用。以彼本覺內熏妄心。故有
厭求。有厭求故。其用即現。厭求劣故。用相即麤。厭
求漸增。用亦漸細。如是漸漸。乃至心源。無明既盡。
厭求都息。始覺同本。用還歸體。平等平等。無二無
別。未至心源已還。用於識中。隨根顯現。故云識中
現也。
【記】次。廣陳問答也。通有十四。初。佛身凡識不分難。
眾生識者。以論云。不知轉識現故。意明佛身。是轉
識所現。而凡小不知。今問意云。轉識有漏。屬於眾
生。應身無漏。自屬於佛。何故淨身。唯茲染識。豈非
凡聖染淨不分耶。答眾生下。二。源同派異迷悟答。
眾生至無二者。標本也。眾生是妄。以對於妄。故言
真心。諸佛是相。以對於相。故云其體。平等者。顯無
增減。無二者。一體不分。謂眾生真心。即是諸佛之
體。無有增減。不分二別。但眾生下。釋未顯用也。以
無明有力。遂令真如體隱。但現染法。起於九相。真
既無力。故不能現應身淨用。如水為風所擊。但起
波而不能現像也。以彼下。出用顯所以也。內熏妄
心者。如前文云。以有真如法故。即熏習無明。令其
妄心。厭生死苦。樂求涅槃等。今文通說。故云熏妄
<pb n="610"/>
心。厭求劣者。凡夫二乘。雖有厭求。而未能起勇猛
精進。唯心廣大觀行。故所現用。但是應身。麤而且
顯。厭求增者。三賢已上。乃至十地。所見報身。漸漸
微細。以隨厭求增勝現故。厭求息者。無明盡故。所
證窮故。始覺等者。無妄可斷。故始覺同本覺。無生
可度。故化身歸法身。平等者。始本平等。真應平等。
故再言之。無二無別。亦復如是。未至下。結答。既佛
身麤細。皆由欣厭勝劣。此不亦唯識之義耶。是故
論云轉識現也。
【疏】問。若據此義。用從真起。何故說言轉識現耶。答。
轉識。即是黎耶中轉相。依此轉相。方起現識。現諸
境界。此識即是真妄和合。若隨流生死。即妄有功
能。妄雖有功。離真不立。若反流出纏。真有功能。真
雖有功。離妄不顯。故就緣起和合識中。說其用耳。
【記】三。真起識現相違難。意云。上說隨流迷真。故不
起用。反流悟理。是故起用。當知此用。是從真起。何
得論言轉識所現。答轉識下。四。隨流反流相資答。
依此等者。論云。以依能見故。境界妄現。此識等者。
轉識是真心隨流所成。性相不離。故云和合。和合。
即黎耶識也。離真不立者。妄必依真。如波依水。故
論云。一切心識之相。皆是無明。無明之相。不離覺
性。又依覺故迷。若離覺性。則無不覺。離妄不顯者。
以用不自起。必假於緣。此有二義。一。約自體說。謂
眾生本有真如。是用之體。若無妄心為所熏緣。而
此真用。莫之能起。起之何為。以有妄心為所熏故。
即顯真心有其功力。令其厭求。漸於自識而現用
相也。二。約佛體說。謂佛應化之用。若非眾生為緣。
亦無由起。起亦無用。彼此推之。誠由妄也。若離於
妄。實無用相。故真如門。唯顯自體。及至果海。亦泯
同一覺。故下文云。無有彼此色相迭相見也。次前
疏云。用還歸體。平等無二。故就等者。如淨眼人。不
見空華。全失明者。亦不見華。患熱翳者。乃見空華
故華嚴云。如翳眼所觀。非內亦非外。世間見諸佛
應知亦如是。
【疏】問。若據此義。乃是眾生自心中真如之用。云何
說言佛報化耶。答。眾生真心。即諸佛體。更無差別
故。華經嚴云。若人欲了知。三世一切佛。應觀法界
性。一切唯心造。又不增不減經云。法身即是眾生。
眾生即是法身。法身與眾生。義一而名異。既從法
身。起報化用。何得不是眾生真心耶。
【記】五。心佛外佛差別難。意云。若如前說真如之體。
假於妄緣而起用者。斯則眾生自己真心麤細之
用。何得說為他佛報化身耶。答眾生下。六。心體佛
體無差答。意云。眾生真心。既即諸佛真體。當知眾
生所起應化。即是諸佛應化。此即先指體同也。華
嚴下。引證。義一者。體也。真如之體。無差別故。既從
下。結答用同。據前答問。合云何得不是眾生真心
之應化耶。疏文但結法身。法身即是眾生真心。故
存略也。
【疏】問。義若然者。眾生心佛。還自教化眾生。何故說
言佛悲願力。答。即此真心。是佛悲願。謂無緣大悲。
及自體無障礙化用等。即性起大用也。
【記】七。師資義一文異難。意云。若言佛法身起用即
眾生真心之用者。斯則自佛起用。還自教化。何故
復言佛悲願力。熏令起用耶。答即此下。八。文異還
同一義答。意云。佛之悲願。即是眾生真心之悲願。
無二無別。若就佛說。名佛悲願。若就眾生說。即是
真心之悲願也。謂無下釋成。謂真心即是悲願性
故。性是佛體。佛體所起之用。宜名佛悲願也。猶如
一物。本屬大家。男女各用。皆稱己有。性起者。性無
彼此。用何成二耶。
【疏】問。眾生既無不有心。何不早起化用。令滅無明。
答。未有厭求故。
<pb n="611"/>
【記】九。心佛不起化用難。以前云。眾生真心。即同佛
體。諸佛應化。即是眾生用故。意云。眾生真心。無不
皆有。何故諸佛能起化用。眾生不能起耶。答未有
下。十。未起厭求乖用答。以彼本覺內熏妄心。有厭
求故。其用即現。厭求不起故。但現染相。用亦不顯。
如前第二答中所說。詳之。
【疏】問。既先有本覺。何不早熏。令起厭求。答。無明厚
薄不同。因緣互闕不等。此如上說。
【記】十一。不能熏令發心難。如前所說。眾生所以能
起厭求者。皆由本覺內熏之力。既若元有本覺。何
不同他諸佛早熏起厭求耶。答無明下。十二。引前
因緣互闕答。廣如前自體相熏習中問答所辨。
【疏】問。若真心即是佛者。何故下文云。從諸波羅蜜
等因生。答。此約本覺隨染義說。然其始覺。覺至心
源。平等一際。有何差別。
【記】十三。真佛何假修因難。意云。若從行生。則本未
是佛。何得前云。眾生真心。同諸佛體。而論應化之
身乎。答此約下。十四。因果無性同源答。意云。所言
從行生者。但以本覺隨流成染。始覺反流成淨。故
有行致之說。如其尅就真心。則與佛體。竟無有異。
此則因果迷悟。悉無差別。今疏一向約始覺同本
覺。顯無差別者。以果例因也。
【疏】上來約終教說。若約始教說者。即以諸佛悲智
為增上緣。眾生機感種子為因緣。故託佛本質上。
自心變影像。故云在自識中現也。餘如瑜伽唯識
等論中說也。
【記】後。權實對辨。實教如上所說。若權教所明。眾生
諸佛。互為增上緣。故在於自識而現影像。今此疏
中。且就眾生一邊而論。故假佛悲智為增上緣。自
識有見佛種子為因緣。托佛所現化身為本質。然
於自識。變起影像而見於佛。唯此影像。是自識現。
故云唯識。若彼本質。自攝歸佛識。非屬眾生。若如
此說。還是於自識外別自有佛本質。何成一切唯
心（此分教明眾生與諸佛。各各有唯識也）非同今疏文中所說應化。
唯是自心所現。縱說由佛悲願。此亦自心悲願。無
二無別（此是實教明諸佛與眾生。唯一真心也）。故今引彼對辨。要知
權實有異也。餘如下。廣指說處。
△二報身（三）。初約識舉人。二所見報相。三結果由
因。初約識舉人。
二者。依於業識。謂諸菩薩。從初發意。乃至菩薩究竟
地。心所見者。名為報身。
【疏】十解已去菩薩。能解唯識。無外諸塵。順業識意。
以見佛身故。
【記】究竟地。即第十地。非謂妙覺也。順業識者。謂業
相展轉。現諸境界。是則境從識生。十住已去諸菩
薩等。深達此理。依此修行。故見報身佛也。初發意
言。即信成就發心也。亦可初信已去。名初發心。此
中但是依三昧心所見者。即前平等緣也。
△二所見報相。
身有無量色。色有無量相。相有無量好。所住依果。亦
有無量種種莊嚴。隨所示現。即無有邊。不可窮盡。離
分齊相。隨其所應。常能住持不毀不失。
【疏】身下。初。正報。身無分齊故。依色有相。相亦無邊。
依相有好。好亦無盡。然相以表德。令人敬德以念
佛。好為嚴身。令人愛樂欲親近也。所住下。後。依報。
能依無邊。故所依土。亦復無邊。頗胝迦等殊勝之
寶。常放光明。無礙校飾故。離分齊相者。異前化身
分齊之色。由此菩薩。知分齊即無分齊。故一一色
相。皆徧法界。互融無礙。自在難思故也。隨下。隨
其業行所應感者。即皆常住。非三災等之所壞
也。
【記】先別明二報中。初。正。身無分齊者。無量色。即無
分齊。故經云。如來色無盡。依色有相者。色即是身。
<pb n="612"/>
依彼色身。有大相也。依相有好者。即依大相。流出
小相。斯則身有異相。相皆妙好也。然相下。釋現相
好意也。楷公亦云。表德名相。愜情稱好。若無功德。
則不敬重。若不敬重。則不憶念。以念佛者。利益深
故。故現相也。世人苟能易彼常情念世美色之心
而念無相者。則其道可庶幾矣。然吾未見好德。如
好色者也。悲夫。嚴身者。嚴飾佛身。令其妙好。若不
妙好。則不愛樂。若不愛樂。則不親近。不親近故。則
不聞法。乃至解脫。佛意在茲。故示其好。智度論云。
醜人說妙法。聽者心不欣。肇公云。為尊形者。亦相
好爾。豈俗飾之在心乎。所住下。二。依。能依等者。依
正相稱。皆廣大故。以無邊功德之身。住無量莊嚴
之土。是所宜也。莊嚴之相。具在諸經不能備引。頗
胝迦者。此云水玉。或云水珠。隨所下。次。通明無盡。
先。橫顯無邊。此明正報。即根根無邊。依報即塵塵
周遍。不可窮盡者。以無有涯畔故。由此下。釋見無
分齊所以。以菩薩順唯識理。了色唯心。無有分齊。
由此解故。所見之相。稱彼觀心。皆徧法界。互融自
在也。地上已去。親證此理。故無所疑。然於其中。隨
彼智力。所見優劣淺深不同。如下論云。地前少分
見。若得淨心。所見微妙。乃至菩薩地盡。見之究竟。
今就通說。不分優劣。下文自知。隨其下。次。豎顯無
窮。若常有感佛之機。佛則為之常住。苟不見者。非
其器故。功過在機。不在於佛。如月於器。不顯現者。
由器破故。如下即明。非三災等。水。火。風也。如次能
壞初二三禪。且第四禪。未出三界。尚不能壞。名不
動也。況佛之果報。出超三界。依真而住。豈可壞耶。
故法華云。常在靈鷲山。及餘諸住處。眾生見劫盡。
大火所燒時。我此土安隱。天人常充滿。若準華嚴
所說。無有一法。不是毗盧遮那佛身。無有一塵。不
是華藏世界海。今意同彼。故依正皆言無量壽等
也。
△三結果由因。
【疏】結果由因以釋名也。
【記】結果等者。意令眾生。修樂因。證樂果也。此與前
科相次。正同華嚴四分之初二也。準地持論。十信
種因。十住已去解方便。初地分得。八地已上。圓滿
相續。佛地究竟。
如是功德皆因諸波羅蜜等無漏行熏。及不思議熏
之所成就。具足無量樂相。故說為報。
【疏】如是依正二報。無障礙不思議事。皆因十度深
行之熏。及本覺不思議熏。二因所成。樂相圓備。故
名報身。
【記】如是下。結果由因也。初一句。結上依正二果。皆
因下。有三因。諸波羅蜜等。是緣了二因。總名資熏。
不思議熏。是正因。習熏也。具足下。釋報身名也。以
報是酬因為義。上之依正皆無量者。為酬因時無
漏不思議所熏修故。
【記】二報無障礙者。謂依正不相妨。小大互相入。根
根塵塵。皆徧法界。互現無盡。此有六句。謂依中現
依。依中現正。依中現依正。正亦如是。故云無礙。不
思議事者。橫無邊際。豎無窮盡。不壞諸相。一一周
遍。殊勝清淨。豈思議之所及乎。十度。謂施。戒。忍。進。
定。慧。方便。願。力。智。深行者。皆順性故。如下所說。於
真如法中。深解現前。所修離相等。二因者。生。了也。
即緣了二因。俱名生因。正因。即了因也。但開合異
爾。樂相等者。報既酬因。必須相稱。因修既妙。得果
寧麤。故此樂相。名為報也。
△次重牒分別。
【記】重分別者。廣明前之二身。隨見差別也。
△亦分為二。初應身。二報身。初應身。
又為凡夫所見者。是其麤色。隨於六道。各見不同。種
種異類。非受樂相。故說為應。
<pb n="613"/>
【疏】簡凡異小。如三惡道習。見佛如黑象脚等三尺
之身。又如提謂等。以人天位。見佛為樹神。及天神
身等。準此。即六道眾生。並見佛不同也。皆非出世
相。故非樂也。如二乘人等。見佛為出世。是阿羅漢
等聖人身。
【記】簡凡異小者。此且說凡夫一類所見。不論二乘。
斯則十信已前異生凡夫也。黑象脚等者。觀佛三
昧海經云。觀佛相好者。如人執鏡。照自面像。若生
垢惡不善心者。見佛純黑。猶如炭人。釋子眾中有
五百人。見佛色身。猶如人。比丘眾中有一千人。
見佛色身。如赤上人。優婆塞眾中有十六人。見佛
色身。如黑象脚。優婆夷眾中有二十四人。見佛色
身。猶如聚墨。如彼經第三說。五百釋子。昔毗婆尸
佛。像法之中。有長者子。名日月德。有五百子。不信
佛法。同遇身病。父即教令稱三寶名。敬父教故。三
稱未畢而各命終。以稱佛故。生四王天。天上命盡。
以邪見因。墮大地獄。為苦所逼。憶然之教。乃稱佛
名。以念佛故。從地獄出。生貧賤家。如是尸棄。乃至
迦葉佛出。但聞佛名。不見佛形。以聞如是六佛名
故。生釋種中。宿業因緣。見佛色。佛令稱七佛。及
彌勒名號。并稱其父。雨淚懺悔。乃見如來金色相
好。成阿羅漢。又有一千比丘。於然燈佛末法之中。
出家學道。於和尚所。生不淨心。其師已是阿羅漢
果。後諸弟子。隨壽修短。將命終時。無所依怙。師令
一心稱然燈佛。乘茲善力。得生天上。天上壽盡。以
前虗食信施之業。墮餓鬼中。八萬四千歲。後墮畜
生。畜生罪畢。為貧賤人。復因前世出家力故。稱南
無佛。以稱佛故。八千世中。常值佛世。而眼不見。乃
至今日。遇佛釋迦。見如赤土。正長五尺。是時世尊。
即現[(曷-曰)/月]上德字。令比丘讀。讀已懺悔。見佛金色。即
為授記。次第作佛。又優婆塞眾中有十六人。昔曾
於閻浮提。皆作國王。隨順惡友。非法說法。墮阿鼻
獄。由曾聞法。今得遇佛。而見世尊。如黑象脚。佛令
懺悔。並見金色。成阿羅漢。又寶葢燈王佛像法中。
有一比丘。入婬女舍。持鉢乞食。諸婬女等。盛滿鉢
飯而戲之言。汝顏色可惡。猶若聚墨。身所著衣。狀
若乞人。比丘聞已。擲鉢空中。現通而去。諸女見已。
悔恨發願。由以施食因緣。二千劫中。常不飢渴。以
惡口罵比丘。及淫欲因緣。故墮黑暗地獄。由前發
願力故。今得遇佛。而見佛身。猶如聚墨。佛令懺悔。
成阿羅漢。如是四眾。各各異見。差別不同。由自業
故。觀佛色身優劣如是。三尺身者。即瞿師羅長者
所見。提謂等者。佛於菩提樹下。初成正覺。提謂路
過。以根熟故。佛力制之。車馬不進。渠謂山林神祗。
幻作如此。遂尋見佛。謂是樹神。以偈歎問曰。容顏
甚奇特。猶若紫金山。未審誰家子。種族是何人。未
知何所證。因何此處居。不食來幾日。未知何所須。
佛偈答曰。我是金輪王。聖帝族中子。厭俗如涕唾。
出家證菩提。成道來七日。無人施我食。提謂即以
麨蜜奉施。聞法得果。證須陀洹。以提謂先未識佛。
疑為是樹神也。二乘等者。即聲聞見佛為老比丘
相。緣覺見佛為辟支也。此亦未必是出世樂相。然
於鹿苑說法。令其捨俗出家。證果得樂。即知先見
佛為羅漢辟支。定信是出世聖人身。決不認作世
俗凡夫苦報相也。
△二報身。
復次初發意菩薩等所見者。以深信真如法故。少分
而見。知彼色相莊嚴等事。無來無去。離於分齊。唯依
心現。不離真如。然此菩薩。猶自分別。以未入法身位
故。若得淨心。所見微妙。其用轉勝。乃至菩薩地盡。見
之究竟。若離業識。則無見相。以諸佛法身。無有彼此
色相。迭相見故。
【疏】十解菩薩等。依比觀門。見真如理。是相似覺。故
<pb n="614"/>
云少分。異前十信。故復云深。異後真證。故但云信。
知彼下。以見真如。異於凡小。是故得知色相等事。
性無分齊。唯依下。釋無分齊所以也。攝論中。地上
見報身者。彼據證之相應成就處說。今此地前菩
薩。少分見者。以知色境界。但是識現。不離真如。即
無分齊。故得少分見也。既非全見。故不相違。但以
異前凡小。心外取境。見應化故。故約唯心少分明
見。然此菩薩下。簡異地上。若得淨心下。顯於地上
所見用相。過於地前。故云轉勝。漸漸微細。至金剛
後心。業相都盡。用即歸體。故云見之究竟。以窮其
源故。若離業識無見相者。要依業識。乃有轉相及
現相故也。以諸佛下。若離業識等無明。即唯是真
如。故佛無有彼此分別之見。
【記】論分三。初。住上分見劣四。一。能見淺深。少分見
者。意明少分見報身之用。由此菩薩。以深信力。入
真如三昧。能知法界一相。所見報身。知身無有去
來分齊之相。故後譯云。初行菩薩。見中品用。見真
如者。由入似觀。見真理故。遂見報相。無有去來。唯
心影現。不離真如也。知彼色相等。二。所見分齊。無
來去者。不同凡小。見佛王宮生。雙林滅。有來去。相
性無分齊者。知事即理。無去來相。不可分別。如像
即鏡。無定量故。有本疏云性無分別者訛。以下文
云。然此菩薩。猶自分別故。唯依心現等。三。釋其所
以。唯依心者。了境唯識也。不離真者。知相即性也。
釋無句初。正指論意。攝論下。次。牒難釋通先難。或
問曰。準攝論說。地上菩薩。方見報身。云何今說地
前亦見耶。故此牒之。彼據下。二。通。彼論約證相應
說。今論說此菩薩。發直等三心。修無住等四方便。
隨順真如。不執色相。雖非親證故。見而能信解。深
達唯心。故見樂相。雖見樂相。亦不同地上。親見微
妙。故前但云知彼色相。無來去等也。既非下。三。結
會重辨。若言全見。即有相違。既言分見。足可會通。
如疏可知。然此等。四。簡異登地。以此菩薩。雖達唯
心。猶未覺斷事識。事識既在。分別不忘。不同地上。
得無分別。證相應故。若得等。二。地上分見勝。淨心。
初地名也。與證相應。過於地前。故云微妙。從於二
地。至第十地。漸漸又細。故云轉勝。地盡者。第十地
也。然轉勝之言。亦通能見之智。以智用勝故。所見
勝也。漸細者。十重報相身土不同。後後勝於前前
故。金剛後心。即解脫道。用歸體者。約能見。即始覺
歸本覺。約所見。即報身歸法身。他受用土歸法性
土。用既歸體。則無所見。故云究竟。反此。則未究竟。
窮源二字。各通二義。謂斷窮妄染之源。即生相盡
也。證窮真如之源。即法身現也。第十地中。所見報
相。最極微細。此外更無殊勝之相。故云究竟。亦曰
窮源。以次文云。若離業識。則無見相。故此十地。正
是相盡證窮位也。若離下。三。究竟位無見二。初。明
無見。以佛位中。更無報身可見之相。以離微細念
故。唯一心在。有何可見。既無相盡。又何證窮。要依
業識下。反顯。可知。以諸等。二。釋所以。法身無相。彼
此念絕。一真平等。何相見之有。迭遞也。
△二問答除疑（二）。初問。二答。初問。
問曰。若諸佛法身。離於色相者。云何能現色相。
【記】報應屬色。法身既離於色。云何能現報應之色。
如虗空無色。終不能現色。此可類之。
△二答（二）。初釋法身能現。二釋所現之色。初釋
法身能現。
答曰。即此法身。是色體故。能現於色。所謂從本已來。
色心不二。以色性即智故。色體無形。說名智身。以智
性即色故。說名法身遍一切處。
【疏】即此下。總也。所謂下。別也。謂彼所現報化之色。
不異法身真心。如波與水。本來無二。色性即智者。
明色即心。顯前不二。以色即心故。遂令色相都盡。
<pb n="615"/>
故就其本。但云智身。智。謂本覺心智也。智性即色
者。明心即色。顯前不二。如水遍在波中。
【記】法身是色體者。意明法身。雖非是色。而是報化
之體。故能現色。即同虗空。體非羣相。而不拒彼諸
相發揮。疏言總者。謂總標也。別者。謂別釋也。先統
論不二。色心不二者。性相同如。體用一致也。疏中
法喻可知。以色性下。次。逐明相即。二。初。色即心。色
即智者。報化之色。對緣所成。自無其性。即以本覺
法身智為體性。法身之體。既無形相。以用從體。遂
令報化亦無形相。以無形故。故名智身。智身。即法
身也。故金剛論。目法身為智相身。化身為異相身。
顯前不二者。謂色與心不二。如波即水也。以智性
下。二。心即色。智即色者。法身之智。既為色體。報化
之色現時。即是全體起用。即此報化徧一切時。便
是法身遍一切處也。顯不二者。謂心與色不二也。
如水等者。明體徧在用中。有報化處。即有法身。故
華嚴云。法性遍在一切處。一切眾生及國土。三世
悉在無有餘。亦無形相而可得。
△二釋所現之色。
所現之色。無有分齊。隨心能示十方世界。無量菩薩。
無量報身。無量莊嚴。各各差別。皆無分齊而不相妨。
此非心識分別能知。以真如自在用義故。
【疏】以彼真心。無礙周遍。所現之色。亦復圓融。自在
無礙。故云所現之色隨心。乃至不相妨礙。於中無
量菩薩者。亦是報身作用也。亦可即是感報身大
用之機緣。皆能頓赴。以一一根。皆遍法界。然互不
相妨。此真如之用。非妄識能知。
【記】所現下。先正釋。隨心能現者。有兩意。一。隨彼各
各差別之心。而現無量差別依正也。二。一切諸色
皆隨真如心性所現。遂令依正。皆無分齊。以心無
分齊故。世界。所依處。菩薩。因位。報身。佛果。能依人。
皆無量者。橫應則彼彼不同。豎說則地地有異故
也。莊嚴者。通佛菩薩。及與依報。相好珍寶莊嚴之
義。廣如華嚴。各各差別者。依正不同。身相有異故。
皆無分齊者。正報則根根周圓。依報則塵塵徧滿。
不相妨者。顯前差別而無分齊也。若有相妨。即有
分齊。非成周遍。又相妨故。則壞諸根之相等。今以
不壞相而等徧。故皆無分齊。不動遍而各異。故各
各差別。故云而不相妨。此非下。次。遮疑。恐常情聞
此。分別欲知。及不能知。便生疑惑。故此遮止。如小
乘。尚不知菩薩境界。豈況凡夫。能測如來功德耶。
以真如下。出所以。既是真如之用。安可以有漏心
識能知。此顯不思議也。
【記】疏中二。先釋所現等九句。又二。初。約義通明。心。
能示也。色。所現也。以彼二句。舉能示現之心。所現
三句。出所示現之色。於中下。二。牒句逐解。先菩薩
一句。又二。初。約能化釋。準華嚴說。具有十身之異。
豈唯菩薩耶。亦可下。二。約所化釋。然前正後兼也。
頓赴者。既多機頓感。佛亦頓赴。是故報身亦無量
也。此即機應無礙。以一下。次。各等三句。對文如次
配知。即大小無礙也。此真下。後釋此非等二句。前
後不次釋者。欲彰文義妙故。
△二會相入實顯動靜不異。
【記】上來先說從真如門。起生滅門。今則會彼生滅。
入於真如。前則從本起末。此則攝末歸本。無不皆
從法界流。無不還歸於法界。即二門不二也。亦同
智論云。若無空義者。一切法不成。先分別諸法。後
說畢竟空。然說之雖異。法乃同時。文不頓書。故成
前後。又若不會相。焉知此是空。故次明也。
△文分三。初標。二釋。三結。初標。
復次顯示從生滅門。即入真如門。所謂推求五陰。色
之與心。
【疏】色者。色陰。心者。四陰。
<pb n="616"/>
【記】即入者。非色滅空。不捨緣故。淨名云。明無明為
二。無明實性。即是明。於其中平等無二者。是為入
不二法門。五陰者。三科之初。能攝有為一切法故。
陰。謂陰覆。能覆真理。令不顯現。亦名為蘊。蘊積含
藏有為法故。能造所造。二具八法。皆色陰攝。受想
行識諸心心所。名為四陰。俱屬於心。又五陰。總舉
初科。色心。別指法體。色通根塵。心通王數。皆是所
觀境也。推求。即是觀察。能觀心也。以先未知。今使
令知。故言推求。斯則色之與心。總而觀之也。
△二釋（二）。初觀色。二觀心。初觀色。
六塵境界。畢竟無念。以心無形相。十方求之。終不可
得。
【疏】先觀色法也。境從心起。畢竟無體。離心之外。無
可念相。以心下。非直心外無別六塵。就心內求色
等形質。亦不可得。前則所緣無相。此則能緣無相。
【記】先觀色者。五蘊之首。最初現故。故大般若。亦復
先明。境從心起等者。如前云。一切諸法。唯依妄念
而有差別等。又云。以依能見故境界妄現。離見。則
無境界。既離見無境。復何可念。此約所念說也。非
直等者。恐謂心能生境。心外既無。心內應有。故作
此觀。以袪彼惑。縱令盡十法界心中求之。塵相終
不可得。況心本無形。寧存塵相。此約能念說也。前
則等者。謂前於所緣境上無六塵相。此於能緣心
中無六塵相。以心是色之根本。故約心而求色。此
文正是觀色。未是觀心。如因推我空。徵求蘊法。
△二觀心（二）。先喻。次法。先喻。
如人迷故。謂東為西。方實不轉。
【記】人迷。喻眾生不覺。東喻真心。西喻四陰。方不轉
者。東方不曾蹔轉為西。但迷人謂為西相。圓覺云。
譬如迷人。四方易處。其實處不曾易。此喻真如無
念。法界不動也。
△次法。
眾生亦爾。無明迷故。謂心為念。心實不動。
【疏】推求動念。已滅未生。皆不可得。中無可住。無可
住故。則無有起。故知心性實不動也。
【記】眾生合人。無明合迷。謂心為念。合東為西。中含
二意。一。迷東為西。猶迷真為妄。二。認西非東。猶執
妄為真。心實不動。合方不轉。念。受等四陰也。疏云
已滅等者。已滅。過去也。未生。未來也。中。現在也。約
過未現三世。推求動性無得。如於東方。推西相不
得。故前云。覺心初起。心無初相等。
△三結。
若能觀察。知心無念。即得隨順。入真如門故。
【疏】隨順者。方便觀也。入真如者。正觀也。
【記】知心無念者。覺知真心。本不動也。問。前標所觀。
通於心色。云何結中。但約心耶。答。心細色麤。本末
殊等。觀色空。則未必得入。觀心空。則必能入。亦可
念字。通所念色。及能念心。前云畢竟無念。謂心為
念。謂觀知不生滅真如心。本無有生滅色心能念
所念也。方便者。能所未亡故。正觀者。心境雙泯故。
標中推求五陰。釋中色之六塵。及心。十方。心之謂
心為念。結中知心。皆方便觀。釋中色之無念。無相。
不得。心之不動。結中無念。皆正觀。又前之別辨二
門。所謂真如觀。生滅觀。皆觀之方便。此之會入一
門。即是不二觀。一心觀。是觀之正修也。深思之。
【記】又此會相之文。亦可復次下。總標。應云推求五
陰色之與心。無有念相。色心。從生滅門方便觀也。
無念。即入真如門正觀也。六塵下。別釋。分三。初。法。
先。觀色。六塵。別舉所緣。畢竟無念者。此即正觀生
滅色陰。歸無念真如也。念通能所。今皆寂故。名為
無也。非推之使無。本自無故。故言畢竟。以心下。次。
觀心。心。受等四陰。亦能緣也。先問難云。境從心起。
故無可念。心為法體。得可念耶。故此釋云。塵色有
<pb n="617"/>
相。尚不可念。心識無形。豈可念耶。如前論云。心不
見心。無相可得。又此色心。同是真心所現。真心離
形絕相。求之終不可得。能現之心。既然叵得。所現
陰法。又豈存乎。此觀生滅心陰。歸真如也。如人下。
次。喻。眾生下。三。合。謂心為念者。謂以真如心而為
生滅五陰之可念也。此則隨順生滅門觀。心實不
動。即入真如觀也。若能下。雙結。此釋稍異。義亦大
同。
△二對治邪執（二）。初就本總標。二別明治障。初
就本總標。
對治邪執者。一切邪執。皆依我見。若離於我。則無邪
執。
【記】對句。先。牒章門。乖真曰邪。取著名執。相形曰對。
攻擊名治。則前正義是能治。今邪執是所治。正義
既顯。邪執自亡。今則敘釋其相也。一切下。次。釋義
相。先。順明。若離下。後。反顯。我是根本。起覆由之。故
云依我而有。離我而無。
△二別明治障（二）。初對治離。二究竟離。初對治
離（三）。初標數。二徵列。三辨相。初標數。
是我見有二種。
△二徵列。
云何為二。一者。人我見。二者。法我見。
【疏】云何。徵。一下。列。人我者。計有總相主宰。此是佛
法內初學大乘人。迷教妄執。非是外道等所起也。
法我者。計一切法。各有體性。即二乘所起也。
【記】總相等者。不能分別五蘊差別。但總相執取為
主宰也。然其我相。有於四種。一。眾生相。是過去眾
緣和合之所生故。二。壽者相。是現在一期住壽不
斷緣故。三。人相。是未來數於餘趣而受生故。四。我
相。是三世之總主故。故云我為總相主也。此是下。
揀濫。此約學大乘初心凡夫。聞大乘教。不解佛旨。
隨自妄心。曲裁聖典。習以性成。故作此見。非外道
者。彼有三宗。所計不同。如前（釋意識中）已說。今非此類。
計一切法等者。計色等法。各自有實體性。故攝論
云。若執法體是有。名法我執等。以二乘人。依二麤
事識修行。但了法中無我。不知法體全空。如前云。
見從外來。取色分齊等。於染淨境。執有自性。故名
法執。其猶翳目既存。空花豈滅。
△三辨相（二）。初人。二法。初人（三）。初標。二徵。三釋。
初標。
人我見者。依諸凡夫。說有五種。
△二徵。
云何為五。
【疏】此五何別者。初一約果。餘四通因果。餘如科文。
問。此等既並於真如法上計。云何說為人我執耶。
答。此有二釋。一云。此是初學凡夫。有人我者作此
執。故云人我執也。二云。由如來藏中有二義。一。是
本覺義。即是當人。於上妄計。故云人執。二。是理實
義。當所觀之法。今據初義。故說人執。
【記】此下。初。約義通辨。何別者。牒外所問。初下。依義
以。答。約果者。於如來法身之上。起於執故。通因果
者。皆依如來藏之所執故。如來藏性。通於因果。又
於五中。初二多是習頓教空教。及南宗禪學失意
者所執。次二多是習大乘法相。及北宗禪學失意
者所執。後一唯是外道邪見所執。如科文者。如下
可見。問下。二。問答釋名。問意云。真如是法。於此生
執。合是法執。云何反名人我執耶。此一向約所執
以成難。一云下。約能執者以通。此則約有人我者
作此執故。非約所執得名。二云下。約所執法以通。
本覺是人者。以所執法中。有一分覺照義。屬智。故
名為人。執此為我。故名人我也。理實者。約寂體說。
即當所觀。屬於法也。
△三釋（二）。初二於空謬執。二三於有倒智。初二
<pb n="618"/>
於空謬執（二）。初妄執事空以為法體。二妄執法體
唯是空無。初妄執事空以為法體。
【記】此即世間頑虗之空。是識所變。由色所顯。非是
三乘所證理法。故云事空。執此事空為真法體。故
云為體。
△文中三。初舉起執緣。二正明執相。三辨對治相
初舉起執緣。
一者。聞修多羅說。如來法身。畢竟寂寞。猶如虗空。
【記】法身如空者。金鼓經云。佛真法身。猶若虗空。華
嚴云。普賢身相如虗空。淨名云。不著世間如蓮華。
常善入於空寂行。達諸法相無罣礙。稽首如空無
所依。又經云。虗空無中邊。諸佛身亦然。不生不滅
故。敬禮無所觀。此文至多。不能具引。
△二正明執相。
以不知為破著故。即謂虗空。是如來性。
【疏】以眾生執佛色身之礙相。故說法身如虗空。迷
說意故。執同太虗。
【記】礙相者。謂眾生定執佛有三十二相等色。見有
去來。取色分齊質礙等相。迷說意者。佛意以空有
無相無礙之義。喻同法身體。不言虗空便是法身。
斯迷喻為法也。法喻不分。最為淺近。
△三辨對治相（二）。初虗空妄非真。二法身真非妄。
初虗空非真（三）。初立。二釋。三結。初立。
云何對治。明虗空相。是其妄法。體無不實。
【疏】明下。一。立情有。體下。二。立理無。
【記】空相者。以虗豁無礙為相也。是妄法者。妄識所
變故。是色所對故。生大覺中。如一漚故。一人發真
歸元。十方虗空。悉皆消殞。誠為妄法。疏。情有者。妄
情見有。理合是妄。體無不實者。有二意。一。明真體
之中。無此不實之妄空故。二。明空體自無。本不實
故。疏。理無者。正當初義。兼於後義。
△二釋。
以對色故有。是可見相。令心生滅。以一切色法。本來
是心。實無外色。若無色者。則無虗空之相。
【疏】以對色下。一。釋情有也。徧計情中。相待而有。妄
念所緣。故非法身。以一切下。二。釋理無也。本以待
色為空。今既唯心無色。何得更有於空。
【記】對色故有者。空與色法。相對待故。離色所顯。故
名為空。若無色顯。空不得有。可見相者。以是空一
顯色故。有色處則見無空。無色處則見有空。有時
無時亦爾。令心生滅者。有時。則見有心生。見無心
滅。無時。則見無心生。見有心滅。既能引心生滅。豈
若法身。若是法身。不合令心生滅。相待者。釋對色
故有。妄念者。釋是可見相。非法身者。法身異此。無
有無處。無有無時。亦無一相可得。尚不可以智知。
豈容妄念所緣。今既妄念所及。故非法身。若無色
下。正顯體無也。以能顯之色。尚不可得。所顯之空。
理應是虗。楞嚴亦云。空性無形。因色顯發。又云。色
相既無。誰明空質。疏文。可知。
△二結。
所謂一切境界唯心。妄起故有。若心離於妄動。則一
切境界滅。唯一真心。無所不遍。
【疏】所謂下。一。結情有也。若心下。二。結理無也。唯一
下。辨法同喻。以周遍如空。故取虗空為喻。
【記】一切境界者。即色空俱攝也。結情有者。亦是釋。
有色所以。又是正釋。或名順釋。即前依轉相。有現
相義。離動境滅者。心無起故。境界隨滅也。結理無
者。亦是釋無色所以。又是轉釋。或名反釋。即前離
見。則無境界義也。辨同喻者。即因便取喻。若據論
正意。但約為遮情執之有。故以為喻。非謂表於真
如體徧。故前論云。寂寞如空。次云。廣大性智。非如
虗空等。
△二法身真非妄。
<pb n="619"/>
此謂如來廣大性智究竟之義。非如虗空相故。
【疏】簡法異喻。謂是如來本覺性智。豈同太虗虗妄
法也。
【記】豈同等者。有三義。一。實性非妄相故。二覺知不
覺知故。三。究竟不究竟故。圓覺疏云。方之海印。越
彼太虗。華嚴云。解如來身。非如虗空。無量功德妙
法身圓滿故。問。上云。正義為能治。邪執為所治。前
既已顯正義。此文只應但明邪執。何故復有能治
之文。豈不重耶。答。前文正義。雖是能治。以未能約
執對顯。今此文中。逐段別舉教緣執相。將前正義。
別別對破。斯則由此邪執。顯得前義正真。亦由前
義。明得此執偽妄。故須別舉能治文也。只如此段
對治之文。即當前云。一切諸法。唯依妄念而有差
別。又云。非有相。非無相。又云。依此法身。說名本覺。
又智淨相。法出離鏡。又以法身為智身等。並是此
中能治之文也。
△二妄執法體唯是空無（三）。初執緣。二執相。三對
治。初執緣。
二者。聞修多羅說。世間諸法。畢竟體空。乃至涅槃真
如之法。亦畢竟空。本來自空。離一切相。
【疏】大品云。乃至涅槃。如幻如夢。若當有法勝涅槃
者。我說亦復如幻如夢。
【記】涅槃空者。圓覺云。生死涅槃。猶如昨夢。真如空
者。楞嚴云。言妄顯諸真。妄真同二妄。又云。無為無
起滅。不實如空華等。大品等者。具云。時五百天子。
默然憶念。云何說涅槃等。亦如夢耶。善現知諸天
子。作如是念。而告之言。若當有法過涅槃者。我亦
說為如幻如夢。何以故。從本已來。本自空故。
△二執相。
以不知為破著故。即謂真如涅槃之性。唯是其空。
【疏】不知為破情計有故。即執性德是無。
【記】不知等者。本為破於有取之心。故說為空。空者。
意明離名離相之義。不無圓成實體。具性功德。不
了佛意。謂同遍計之法。舉體全空。斯則傷之太甚。
△三對治。
云何對治。明真如法身。自體不空。具足無量性功德
故。
【記】自體不空者。即前如實不空。以有自體義。及前
體大不增減等。具功德者。即前所示相大。大智慧
光明義等。是此對治文也。
△二三於有倒智（三）。初執性德同色心。二執法性
本有染。三執染淨有始終。初執性德同色心（三）。
初執緣。二執相。三對治。初執緣。
三者。聞修多羅說。如來之藏。無有增減。體備一切功
德之法。
【記】體備等者。圓覺云。無上法王。有大陀羅尼門。名
為圓覺。流出一切清淨真如菩提涅槃。及波羅蜜
等。圓覺。即如來藏之異名也。楞嚴云。陰入界處。本
如來藏。如來藏中。性色真空即世間法。即出世間
法等。更有諸經。不能具引。
△二執相。
以不解故。即謂如來之藏。有色心法。自相差別。
【記】不解者。此是表詮。令生信解。不同前二遮詮遣
執。故言不解。不曰為破著也。下皆如此。有色心者。
廣名一切功德。略唯色心二法。以無漏色心。即依
正功德法故。自相者。色以質礙為自相。心以了知
為自相。謂藏心中有如此差別者。是迷理為事。悞
性作相也。
△三對治。
云何對治。以唯依真如義說故。因生滅染義。示現說
差別故。
【疏】真如義。二之不二也。生滅義。不二之二也。如上
文云。以依業識生滅相示等。
<pb n="620"/>
【記】依真如說者。此約真性顯功德也。真體本一。義
說有差。既於一體之上。說功德義。即差別而無差
別也。二之不二者。上云。雖實有此諸功德義。而無
差別之相。等同一味。唯一真如。以無分別。離分別
相等。因生滅說者。此對妄法顯功德也。既對妄顯。
故於無差別中而成差別也。不二之二者。前云。若
心起見。則有不見之相。心性離見。即是徧照法界
義。乃至具有恒沙妄染。對此義故。心性無動。則有
恒沙功德相義。如上等者。即略舉能治之文。
△二執法性本有染（三）。初執緣。二執相。三對治。
初執緣。
四者。聞修多羅說。一切世間生死染法。皆依如來藏
而有。一切諸法。不離真如。
【記】生死皆依如來藏者。楞伽云。如來藏。是善不善
因。能遍興造一切趣生。楞嚴云。生滅去來。本如來
藏。法身不增不減經云。即此法身。為煩惱之所漂
動。往來生死。名為眾生。圓覺云。一切眾生。種種幻
化。皆生如來圓覺妙心。諸法不離真如者。涅槃云。
佛性隨流。成種種味。華嚴云。三界所有。唯是一心。
又云。未曾有一法。得離於法性等。
△二執相。
以不解故。謂如來藏。自體具有一切世間生死等法。
【疏】以不解隨緣之義。則謂自性有染。
【記】隨緣等者。此明真如。隨無明緣。成世間法。以不
敏故。謂真體中。本有此染。
△三對治（二）。先奪破。次縱破。先奪破。
云何對治。以如來藏。從本已來。唯有過恒沙等諸淨
功德。不離不斷不異真如義故。以過恒沙等煩惱染
法。唯是妄有。性自本無。從無始世來。未曾與如來藏
相應故。
【疏】如來藏下。一。明淨德妙有。以過下。二。明妄染理
無。從無始下。三。明妄不入真也。
【記】淨德有者。即不空如來藏也。大意同前第二能
治之中。廣如相大中辨。妄染無者。有二意。一。真理
中無此妄染。即空如來藏也。二。據妄自性。道理亦
無上云。以一切法。皆從心起妄念而生。又云。一切
法。如鏡中像。無體可得等。妄不入者。即不相應也。
上云。從本已來。一切染法。不相應故。以妄體本空。
將何入真。與真相應。
△次縱破。
若如來藏。體有妄法。而使證會永息妄者。無有是處。
【記】無是處者。妄若實有。證時不合除滅。證者既能
除滅。當知妄本不有。以真體中若有妄法。證時畢
竟不無故。近有人聞性具義。不能深究理趣。便謂
本性。具有十界色心漏無漏法。起用之時。各於本
法自體上起。名全體之用。宛如第八識中含種無
異（此同前段。執性德同色心）。又說真性除無明有差別義（即同此段。
執法性本有染）。往往形於簡牘。疑誤後生。反謗圓文。却謂
方便。菩薩懸知今日。垂此對治。善哉大士。悲救何
甚。儻無悛意。確乎迷情。豈唯邪見之門不扃。抑亦
阿鼻之路尤近也。悲夫。廣有破𠩋。已見別章。
△三執染淨有始終（三）。初執緣。二執相。三對治。
初執緣。
五者。聞修多羅說。依如來藏。故有生死。依如來藏。故
得涅槃。
【疏】教執治。各二法。謂生死。涅槃也。
【記】教。指初科執教緣。執。次科邪執相。治。後科對治
之文。皆雙顯生死涅槃二法。故云各二。依如來藏
有生死涅槃者。此是勝鬘經文。已如前引。又經頌
云。無始時來性。為諸法依止。由此有諸趣。及證涅
槃果。寶性論。釋此頌云。無始時者。如經說言。諸佛
依如來藏。說諸眾生無始本際。不可得知。性者。勝
鬘經言。如來藏者。是法界藏。自性清淨法身藏。作
<pb n="621"/>
依止者。勝鬘經言。如來藏。是依。是持。是住止。是建
立。有諸趣者。勝鬘經言。生死者。依如來藏。有如來
藏。故說生死。涅槃果者。勝鬘經言。依如來藏。故證
涅槃。若無如來藏者。不得厭苦果。願欲求涅槃。又
楞伽云。如來藏者。生死流轉。及是涅槃苦樂之因。
若無如來藏者。則無生滅。大慧。五識身。非流轉。不
受苦樂。非涅槃因。如來藏受苦樂。與因俱。有生滅
等。
△二執相。
以不解故。謂眾生有始。以見始故。復謂如來所得涅
槃。有其終盡。還作眾生。
【疏】聞依真有妄。便謂真先妄後。故起有始見也。如
外道立從冥初生覺等。既眾生有始依真。故證得
涅槃者。還作眾生。成有終之義也。如外道立眾生
終盡。還歸於冥。名為涅槃。從冥起覺。更作眾生。此
亦如是。
【記】不解者。佛意言如來藏。是迷悟所依之根本。迷
則生死。悟即涅槃。然則生死無初。涅槃無盡。不達
此理。遂成始終之見。聞依真等者。謂先依如來藏
真心。然後有眾生生死妄法。故見妄法有始也。既
眾下。有始依真者。意謂真後始妄也。故證得者。意
謂妄後還真也。還作眾生者。向前既爾。當來亦應
淨後生染。染後復淨。如是連環。往復無際。故成淨
法有終見也。問。楞嚴云。迷妄有虗空。空生大覺中。
豈非真先妄後義耶。答。必執真先妄後。妄有體時
處矣。云何經論並謂妄法。性自本無。從無始來。不
與真相應耶。當知迷妄有空生於覺者。乃是妄來
依真。妄本空無。論何終始。楞伽云。無始習所熏。如
像現於心。若能如實觀。境相悉無有。定非真去依
妄。真性本然。又何先後。楞伽云。此如來藏。本性清
淨。客塵所染而為不淨。問。圓覺經。金剛藏言。若諸
眾生。本來成佛。何故復有一切無明（妄有始也）。十方異
生。本成佛道。後起無明。一切如來。何時復生一切
煩惱（真有終也）。又楞嚴。富樓那言。若此本覺。與如來心。
不增不減。無狀忽生山河大地諸有為相（妄有始也）。如
來今得妙空明覺。有為習漏。何當復生（真明終也）。此等
豈非皆明生死有始。涅槃有終耶。答。彼中興難。類
此不解。故佛答剛藏言。譬如幻翳。妄見空華（妄無始也）。
幻翳若除。不可說言。更起諸翳。亦如空華滅於空
時。不可說言。虗空何時更起空華。何以故。空本無
華。非起滅故（真無終也）。生死涅槃。同於起滅（合無始終）。又答
富樓那言。譬如迷人。於一聚落。惑南為北。如是迷
妄。亦不因迷。又不因悟。何以故。迷本無根。云何因
迷。悟非生迷。云何因悟（喻妄染無始也）。又彼迷人。正在迷
時。倏有悟人。指示令悟。富樓那。此於聚落。更生迷
不。不也世尊（喻真淨無終也）。富樓那。如來亦爾。此迷無本。
性畢竟空（合妄染無始也）。昔本無迷。似有迷覺。覺迷迷滅。
覺不生迷（合真淨無終也）。若爾。豈非皆明生死無始。涅槃
無終耶。此答意與下治文同。詳之。外道等者。謂數
論師。以彼依非想定。發世俗通。應於邪道。知過去
八萬劫事。過此即不知。以生死智通。知未來八萬
劫。死此生彼之事。後亦不知也。彼之所計。冥性是
常。從此生於世間諸法。冥寞難知。故云冥性。云何
而生。謂冥初生覺。從覺生我心。從我心生五唯量。
謂色。聲。香。味。觸。從五唯量生五大。謂地。水。火。風空。
從五大生十一根。謂五知根。眼。耳。鼻。舌。身。五作業
根。手。脚。口大小便根。及心平等根。爾時名生死成。
執一神我為受用主。我思勝境。冥性變生。為我受
用。我受用故。為境纏縛。不得解脫。我若不思。冥性
不變。神我解脫。名為涅槃。此有二十五諦。冥性為
初。能變起故。從冥起覺更作眾生者。謂神我解脫
入涅槃後。設我又思。冥又變生覺等諸法。如是相
續。無有窮盡故也。此亦句。合今謬解終而復始。次
<pb n="622"/>
第遷流意也。
△三對治（二）。初明法體離始。則顯生死無初。二明
法體離終。則顯涅槃無盡。初明法體離始。則顯
生死無初。
云何對治。以如來藏。無前際故。無明之相。亦無有始。
若說三界外。更有眾生始起者。即是外道經說。
【疏】若說下。如仁王經云。我說三界外。別有一眾生
界者。是外道大有經中說。非七佛說也。
【記】無前際者。前云。真如自體。無有增減。非前際生。
非後際滅。畢竟常恒。無有始者。有四意。一。依真名
無始。如前文云。依如來藏。有生滅心。二。無有染法。
始於無明。故無始。如瓔珞本業經云。四住地前使。
無法起故。名無始無明住地。是則顯無明前。更無
染法為此始本。云無始也。三。眾生從來未曾悟。說
無始。前云。以從本來。未曾離念。故說無始無明。四。
無體故無始。楞嚴云。迷本無根。性畢竟空。問。既妄
依真起。真是妄源。何云無體。若妄有體。至證真時。
何能永息。答。妄托真起。說真為源。理實真中。本無
有妄。如第二月。託本月起。說本月為起二之依。而
本月實無二輪。即是二無其體。故諸經論。並說諸
法生於覺心。不說心生諸法。圓覺云。種種幻化。皆
生覺心。猶如空華。從空而有。楞伽云。垢現於淨中。
非淨現於垢。如雲翳虗空。心不現亦爾。意等我煩
惱。染污於淨心。猶如彼淨衣。而有諸垢染。如衣得
離垢。亦如金出鑛。衣金俱不壞。心離過亦然。又昔
復禮大師問云。真法性本淨。妄念何由起。從真有
妄生。此妄安可止。無初即無末。有終應有始。無始
而有終。長懷懵茲理。願為開祕密。祈之出生死。清
凉國師答云。迷真妄念生。悟真妄則止。能迷非所
迷。安得全相似。由來未曾悟。故說妄無始。知妄本
自真。方是恒常理。分別心未忘。何由出生死。皆明
染法無始有終義也。若謂眾生有始。豈非是邪解
乎。仁王等者。彼經第一云。善男子。一切眾生煩惱。
不出三界。諸佛應化法身。亦不出三界。三界無眾
生。佛何所化。是故我言三界外。別有一眾生界者。
是外道大有經中說。非七佛之所說也。大有經者。
彼勝論師。說有六句。一實。二德。三業。四大有。五同
異。六和合。此六句中大有性者。謂能有一切法。又
離實德業等一切法外。別有體故。故即取此大有
一句。以立為經名也。
△二明法體離終。則顯涅槃無盡。
又如來藏。無有後際。諸佛所得涅槃。與之相應。則無
後際故。
【記】無後際者。即前云。所謂心性不生不滅。涅槃相
應者。前云。以真如法。常熏習故。妄心則滅。法身顯
現。起用熏習。則無有斷。是知如來藏。無始無終。生
死依之。無始有終。涅槃依之。有始無終。藏性如方。
生死如迷。涅槃如悟。又藏性如濕。生死如冰。涅槃
如水。故前文云。染法從無始來。熏習不斷。乃至得
佛。後則有斷。以違真性。故有斷也。又云。淨法熏習。
則無有斷。盡於未來。以順理故。無有斷也。若謂涅
槃有終。誠為邪謬解矣。
△二法（三）。初執緣。二執相。三對治。初執緣。
法我見者。依二乘鈍根故。如來但為說人無我。
【記】人無我者。小乘藏中所說。以根非利故。但為分
別蘊中無人。令證人空也。
△二執相。
以說不究竟。見有五陰生滅之法。怖畏生死。妄取涅
槃。
【記】說不究竟者。未說法空教。名之為半字。然亦有
多義。一。行。但行自利。未能利他。二。智。但得生空智。
不得法空智。三。斷。但斷煩惱。不斷所知。四。證。但證
人空理。不證法空理。五。得。但得有餘無餘涅槃。不
<pb n="623"/>
得無住處涅槃。由此小乘人空教。不稱為大乘滿
字也。見有五陰等者。雖於陰中。不見人相。而見陰
等。是其實法。既執陰法實有生滅。故見三界不安。
猶如火宅。希求出離。如救頭然。望到寂滅安樂之
處。此即是法我之見相也。
△三對治。
云何對治。以五陰法。自性不生。則無有滅。本來涅槃
故。
【記】五陰不生滅者。法性本空寂也。如前同相文云。
一切眾生。本來常住。入於涅槃。下云。以信一切法。
從本已來。自涅槃故。又前真如門云。一切法從本
已來。離言說名字心緣等相。畢竟平等。又云。一切
法即真實性等。會相入實文中。皆是此能治也。
△二究竟離。
【記】前且據其病狀。隨病設藥。故對空說有。對有說
空未能究竟。今則直約真理。不論藥病。一切皆遣。
言語道斷。心行處滅。平等一味。方名究竟。是則對
治。符於依言真如。究竟。符於離言真如也。
△文中二。初約法明治。二會釋伏疑。初約法明
治（二）。初約法總顯。二舉廣類求。初約法總顯。
復次究竟離妄執者。當知染法淨法。皆悉相待。無有
自相可說。
【疏】中論云。若法因待成。是法還成待。今即無因待。
亦無所成法等。準釋可知。相待無相待。法體本爾。
非由悟後。方使其然。
【記】染淨無自相者。所以得名染者。以待淨立。當知
染相。非自相也。淨相亦爾。餘本末有空生佛。乃至
世出世等。倣此而知。故淨名云。若見垢實性。即無
淨相。順於滅相。是為入不二法門。因待成者。若染
法因待淨成。即淨法還為染待。如是展轉。墮無窮。
過。無因待者。若本無染。為因為待。則何有淨。為所
成法。相待無相待下。或問曰。此諸染淨相待。悟後
方得即無相待。在迷之時。那得便能離於相待耶。
故此釋云。法體本爾。非謂由悟始得如是。以染淨
諸法。本離言說分別。畢竟平等。何須待悟方始無
耶。如下論文自釋。
△二舉廣類求。
是故一切法。從本已來。非色非心。非智非識。非有非
無。畢竟不可說相。
【疏】非智識者。顯上非心也。非有無者。顯上非色也。
【記】非色句。總以標略。無知曰色。有知曰心。非智下。
別為顯廣。無分別曰智。有分別曰識。可狀曰有。不
相曰無。即攝盡世出世間一切相待諸法。而皆云
非者。以法法即真。絕諸對待。故一切法皆無也。即
前對治離中。能治所治空有之法。亦俱不立也。前
則以藥治病。此則藥病俱遣。究竟離義。於斯顯矣。
畢竟句。結也。恐人聞此非義。便作無解。墮於斷見。
或出於無而入於有。又墮常見。故今結云。畢竟不
可說。此有兩意。一。約法。非謂法體。不可作色心等
相說。餘斷常一異凡聖因果生死涅槃一切相。畢
竟不可說故。二。約時。謂明色心等相。非唯現前暫
時不可說。從於過去。盡於未來。畢竟亦不可說。故
前真如門云。一切法。從本已來。離言說相。離名字
相等。今則相盡歸如。合於本體。入真如門也。
△二會釋伏疑（三）。初正會伏疑。二辨定聖意。三反
以釋成。初正會伏疑。
【記】謂和會佛意以釋疑難也。此疑不顯。但有釋文。
伏而不現。故稱為伏。
而有言說者。當知如來善巧方便。假以言說。引導眾
生。
【疏】疑云。聖者。了知諸法離性。不可說相。云何乃有
種種言說。故牒外難云。而有言說者。下即釋云。當
知如來方便。假以言說。引眾生耳。此釋文。正會伏
<pb n="624"/>
難也。假言巧引。意不在言。
【記】離性者。本性無故。本性既無。何相之有。如前非
色非心等所離之文。故經云。凡所有相。皆是虗妄。
種種言說者。即前顯示正義之文也。假言等者。如
假筏渡河。意不在筏。以此土眾生。皆以聞思修。入
三摩地。故須以音聲為佛事也。經云。此方真教體。
清淨在音聞。欲取三摩地。實以聞中入。又云。總持
無文字。佛以文字說。
△二辨定聖意。
其旨趣者。皆為離念。歸於真如。
【記】聖人假以言說引者。意令離前邪執有無等念。
歸於真如而已。故楞伽云。不得如言。執著於義。何
以故。真實法性。離文字故。又智論云。念想觀已除。
言語法皆滅。如是尊妙人。則能見般若。
△三反以釋成。
以念一切法。令心生滅。不入實智故。
【記】令心生滅者。心通真妄。但依主持業之異。思之。
實智。即本覺。能入。即始覺。十地已還。不得入者。葢
緣有念故也。前云。一切眾生。不名為覺。以從本已
來。念念生滅。未曾離念故。反顯不念諸法。心則如
如不動。故前文云。若能觀心無念。即得入真如門。
又云。遠離微細念故。得見心性。心即常住。名究竟
覺。
△三分別發趣道相。
【記】前雖正義已顯。邪執又亡。直論見解。苟無偏僻。
然於發心趣求。修證階降。殊未諳悉。若止而不進。
則前解何為。有解無行。如風中燈。照物不了。亦如
有目無足。豈到前所。苟或進之。則復何往。故此分
別令知。知已令進。則免其叨濫上流。及自輕退屈
爾。自此已下。則釋立義分中所立乘義也。
△文中二。初標意釋名。二開章釋相。初標意釋
名。
【記】標意者。謂標舉發心趣向佛道之意也。釋名者。
謂解釋發趣道相之門名也。皆指謂一切已下文。
亦可意字是誤。應云標門。指初句。牒標其總門也。
釋名。指謂下文。釋出其名義也。
分別發趣道相者。謂一切諸佛所證之道。一切菩薩
發心修行趣向義故。
【疏】諸佛句。舉所趣之覺道。菩薩等。顯能趣之因行。
欲明菩薩發心趣向佛所證道。種類不同。故云分
別發趣道相。
【記】覺道者。即所證菩提果也。佛果圓通。故名為道。
發心。即發三種心。修行。即始從信位。終至金剛已
還。所行二利諸波羅蜜。一一皆能趣向上位故。欲
明等者。通敘其意。明。即分別也。種類不同者。釋相
之一字。即發心與行。各有不同。故名相也。如發心
橫有真（信成就發心等）偽（學他發心等也）。豎有淺（信成就發心）深（證發心。解
行發心。通於深淺）故。行則可知。
△二開章釋相（三）。初標數。二徵列。三辨相。初標
數。
略說發心有三種。
【記】發心三種者。義有通別。通則總名發趣。故標云
發心修行趣向義故。別則前二是發起。後起。後一是開
發。又心為所發。人及菩提為能發。謂人能起發。菩
提能引發。謂此人有內熏為因緣。善根為增上緣。
菩提為所緣境。由此眾緣而發其心。斯則以能望
所。名為發心。又隨位。別有能所發趣之義。至文當
辨。
△二徵列。
云何為三。一者。信成就發心。二者。解行發心。三者。證
發心。
【疏】信者。十信行滿。入十住位中初發心住也。解行
者。十行位中。能解法空。順行十度。行成純熟。發迴
<pb n="625"/>
向心。入十迴向位也。證者。初地已上。乃至十地也。
前二是相似發心。後一是真實發心。
【記】云何。徵也。一下。列也。十信等者。斯則十信滿心
人為能發。直等三心為所發。又十信滿心為能趣。
十住位為所趣。二位出入心同時。義如前說。解法
空者。即下云。以知法性無慳貪。乃至無無明等。知。
即解也。順行十度者。下說順性修行檀波羅蜜。乃
至般若波羅蜜等。能所發趣。例上可知。初地等者。
此以二地。乃至佛果。辨能所發趣等義。前二下。料
揀優劣。相似者。以有分別心故。名相似覺。真實者。
以得無分別智故。即隨分覺。通約證理。故云真實。
然此三中。初該信住。次該行向。後該地果。此三種
心。從因至果一切行位。靡不足矣。
△三辨相（三）。初信成就發心。二解行發心。三證發
心。初信成就發心（三）。初信成之行。二發心之相。
三發心利益。初信成之行。
【疏】明信心成就之行也。
△中二。先問。次答。先問。
信成就發心者。依何等人。修何等行。得信成就。堪能
發心。
【疏】依句。一。問能修行人。修句。二。問所修之行。得下。
三。問行成堪發。
【記】何等人者。約何位人。說發心義。何等行者。由行
何行。而得發心。據下答意。即依十信位人。修信進
念等十種善行。十千劫滿。至第十信滿心。則能發
也。故云堪發。
△次答。
【疏】前信滿故進。後信未成故退。
【記】即明此答中。有前後兩科意也。
△文中二。初正答前問。二舉劣顯勝。初正答前
問（二）。初答三問。二結成位。初答三問（三）。一答能
修行人。二答所修之行。三答行成堪發。一答能
修行人。
所謂依不定聚眾生。
【疏】分別三聚。乃有多門。今此文中。直明菩薩十住
已上。決定不退。名正定聚。未入十信。不信因果。名
邪定聚。此二中間。十信位人。欲求大果而心未決。
或進或退。本業經中。十信菩薩。如空中毛。名不定
聚。今依此人。明其修行也。
【記】多門者。謂小乘及權實等異。已見前懸談文。於
此三中。今取實教明三聚義。如疏分別。
△二答所修之行。
有熏習善根力故。信業果報。能起十善。厭生死苦。欲
求無上菩提。得值諸佛。親承供養。修行信心。
【疏】有熏習等者。謂有聞熏。及本覺內熏之力。并依
前世諸善根力。故能信業果報。捨惡從善。修福德
分也。厭生死下。即成菩提分。及解脫分善也。上皆
辨行因。得值佛下。明修行緣也。謂約此因緣。修十
種信心行。
【記】信業果報者。業通善惡。果通樂苦。果能酬因。故
名為報。此通而言也。非約總別。十善者。即不殺等
十。非謂十種信心。若信等十。下文方配。謂有下。聞
熏。通師教。內熏。兼體相。善根者。若準過去。還因熏
力所成。今望現在。且名宿善。就因所論。故名為根。
能信下。即止滅相義也。昔雖有善。以創熏故。善根
微劣。方成其種。未能起信。勤求諸行。今以再習再
熏。及三事併力。故能起也。是則善根。在昔為所成。
在今為能起。正同法華繫珠解珠之譬也。福德分。
分。即因義。此十善行。始成世間有漏福。終成出世
無漏福故。亦即福德中之一分也。以福有無量故。
亦即福德之分齊也。顯非智慧故。厭生死等者。信
解漸增。故能知三界不安。猶如火宅。所以厭之。知
菩提佛果。是極清凉。所以求之。菩提分等。並如前
<pb n="626"/>
說。此二分并上福德分。至果成就。如次為智。斷。恩。
之三德也。行因者。欣厭之事。情動於中。因此起行。
故名行因。問。修十善因。已是其行。云何目為行因
耶。答。望後出世之行。故以世善為因。斯則世間有
漏行。與出世間無漏行為因也。問。厭生死。求菩提。
豈非出世行耶。答。雖有此心。未有其事。厭欲之言。
思之可見。又此厭求。但是事善。未與理觀相應。不
名正行。然據此文。猶在信前作方便也。未入十信。
如世起厭求心欲行善者。豈便是十信人耶。故疏
云上皆辨行因者。是此義也。次云修行信心。方是
正十信位。值佛者。佛即據位。合是應身。於中隨機
現化。不定一種。謂作父母眷屬等。已如前說。今但
言佛者。據本而言也。亦可偏舉以佛形得度者說。
親近承事。供給奉養。亦可親承者。謂親得承受佛
之教誨也。既為現身。必聞法要。即聞法生解。修行
信心。行緣者。即用熏習中差別緣也。謂約等者。以
前云因緣具足。乃得成辦。故不可闕。十信心者。謂
信。進。念。定。慧。施。戒。護。捨。願也。於此位中。具起四種
信心。行五種妙行。修習真如三昧。漸入漸深。以至
成熟。堪入初住爾。
△三答行成堪發。
經一萬劫。信心成就故。諸佛菩薩。教令發心。或以大
悲故。能自發心。或因正法欲滅。以護法因緣故。能自
發心。
【疏】經劫下。一。明行成。諸佛下。二。約勝緣。正明發心。
謂發十住初心也。勝緣雖多。略舉三種。於中初一
他力。後二自力。亦可同下三心。謂順教故。得直心。
護法故。得深心。餘同此也。
【記】一萬劫者。約根利鈍。料揀有四句。一。利根不精
進。二。利根精進。此二劫數。皆不可定。三。鈍根精進。
極遲一萬劫。四。鈍不精進。此乃困而不學。何足以
議其劫數耶。今此論中。取第三者。故云一萬劫耳。
故本業經云。是信相菩薩。十千劫行十戒法。當出
十信心。入初住位。又彼經云。若一劫二劫三劫修
十善法。亦退亦出。若值善友能信佛法。若一劫二
劫。方入住位。行成者。本疏云。時滿行成時。謂十千
劫。行。謂十信心滿。至出心也。佛菩薩者。即前所值
佛菩薩等。此中既教令發心。猶在信位所值之佛。
或化或報也。勝緣者。即佛及菩薩。眾生苦。正法滅。
皆是勝緣。佛菩薩等。既垂誨勗。焉不發心。我等每
遇微智片福之人。有所勸諭。尚自發心。況佛及菩
薩。親授教誨耶。或觀一切眾生。與己無異。但以迷
真執妄。枉受輪迴。是故起大悲心。咸欲濟度。自愧
力小。事與願違。故且發心。趣求佛果。尅備神用。方
堪拯濟。故十地經云。見諸眾生。孤獨無侶。生哀愍
心。此如有人。見民疲極。賦重役繁。正令不行。罔知
所訴。自惟無力。如何治之。因而進德修業。求薦取
仕。務去民瘼。令上下無怨以致治也。或見佛法將
滅。眾生無依。為欲護持。又寡道力。故發心修行以
希入證。隨其力用。方能振舉。然言法者。具教理行
果。今之滅者。但於四中。約教行滅。理果不滅。教滅
者。且佛垂教。意在弘通。若沈廢不行。即是滅義。不
必如始皇之煨燼。師子之焚燒。正如序中沈貝葉
之義也。行滅者。無人修故。故智論云。法滅者。謂修
行滅。今所護持。亦唯修教行。即書寫讀誦。隨分解
說。獎勸後學。使燈燈相續。明明無盡。是護教也。若
尅己修進。勗勵有緣。令佛種不斷。是護行也。若復
細詳。理果二法。亦有滅義。然與上教行。相因而滅。
由無教故無行。無行故無證。無證故無果也。此四
雖皆名滅。而滅義不同。謂教行唯斷滅。理法唯隱
滅。果約性相。兼於二義。故涅槃說。有二種因緣。令
正法久住。一者。內有持戒比丘。二者。外有篤信檀
越。又說釋迦遺法最後滅時。諸比丘等。不是闕乏
<pb n="627"/>
供養。令佛法滅。却因四事豐足。憍恣心生。天魔得
便。釋迦遺法。從是永滅。苟或發心趣求佛果。豈唯
持戒。故其佛法。無以見滅。今論中言或者。即不定
義。於前三中。隨當一事。即能發心也。勝緣下。然此
菩薩。萬劫修行。器用非淺。因緣發趣。豈唯此三。故
今略而舉之。以二利行中。緣有無量。不可具載。故
云略也。於中下。配自他。心由他所教。出自己心。二
不同故。亦可下。配所發心。直心者。下云。一者直心。
正念真如法故。以蒙親教。遂能發心。正念真如。離
於沈掉一切邪曲。名為直也。深心者。為欲護法。故
須創意。備修萬行。具諸功德。即成此心。餘同此者。
即指大悲心也。如文可見。
△二結成位。
如是信心成就得發心者。入正定聚。畢竟不退。名住
如來種中。正因相應。
【疏】如是等者。此下有二一。不退者。顯於下無失。謂
入十住初發心住位。不墮凡小之地。二住種者。明
於上有得。謂住習種性位。行順內熏之因。故云正
因。又此位已去。定當得果。故云正因。以更不退失
故。
【記】不墮凡小地者。十地論說。令護二行。謂護煩惱
行。及二乘行。若初心人。聞責凡夫行。却落二乘行。
聞呵二乘行。却入凡夫行。不肯行於中道。今得信
心成就。故不墮爾。習種性者。本業經中。從因至果。
攝為六種性。謂十住習種性。十行性種性。十向道
種性。十地聖種性。等覺性。妙覺性。今即初也。順內
熏者。反又與真如體相相順。此揀地上無分別心
之相應也。以地上與理合故。名為相應。今此地前。
但隨順故。名為相應。以未得無分別心故。定當得
果者。由住佛果之正因故。謂此菩薩。入正定聚。與
佛正因相應。既順其因。決定得果。故云入如來種
性中種。即因也。
△二舉劣顯勝。
【疏】勝者。如前進。劣者。如此退。
△文二。初明微劣相。二結成退失。初明微劣相
（二）。初內因力微。二外緣力劣。初內因力微。
若有眾生。善根微少。久遠已來。煩惱深厚。雖值於佛。
亦得供養。然起人天種子。或起二乘種子。設有求大
乘者。根則不定。若進若退。
【疏】若有等者。此下有二。一。煩惱厚。惑重也。二。雖值
等。德薄也。於中三。一。人天者。倒求也。二。二乘者。異
求也。三。進退者。猶豫大乘也。
【記】善根微少者。根劣也。以夙熏善種。不能多故。惑
重者。貪瞋熾然。不能制故。值佛者。此通滅後。見佛
形像。亦得供養故。倒求者。樂修五戒十善。但希人
天果報。人天不離生死。合是所厭而反求之。故云
倒也。約果言因。故論云種子。異求者。謂怖畏生死。
樂觀諦緣。求二乘果。雖出三界。未能究竟。不與三
世諸佛同途。故云異也。進退等。如下論自辨。此三
皆明德行薄劣相也。總由善根德本。不深厚故。
△二外緣力劣。
或有供養諸佛。未經一萬劫。於中遇緣。亦有發心。所
謂見佛色相而發其心。或因供養眾僧而發其心。或
因二乘之人。教令發心。或學他發心。
【疏】或有供等。此下有二。一。未經萬劫。行時未滿也。
二。遇緣亦發。遇緣不勝也。於中有四。一。以色見佛。
二。住相供僧。三。隨劣教發心。四。學他迹。此等並非
菩薩悲智之心。故欲退失。
【記】從此或有供養。至下墮二乘地。盡是辨求大乘
者進退之相也。時未滿者。以約鈍根精進者說故。
以色見者。既以色見聲求。是人行邪道。不能見如
來。故前云。不知轉識現故。見從外來。取色分齊。或
見如來塑畵形像等。住相供者。不能達三輪體空。
<pb n="628"/>
無住行施也。隨劣教者。此與前起二乘種子別。前
則因劣。此則緣劣也。學他迹者。但隨彼而行。自無
決擇。斆他外迹。不自照心。此則見他退而還退。或
心闌而自退。此等者。結揀。以悲智是菩提心體故。
夫大乘行人。最初發菩提心。要先有智。了真性本
有。無明本空。求斷本空無明。求證本有真性。次須
具悲。盡於未來。度眾生界。然後以願。要制。不令蹔
捨。無致疲勞。此三具故。方是真正大乘初行。既不
同彼。故云非也。然此中發心之言。且是信位初心。
始發求道之意。非同信滿發心入住。即如今之行
人。始發大乘信心之者。此則猶在信位之初也。
△二結成退失。
如是等發心。悉皆不定。遇惡因緣。或便退失。墮二乘
地。
【記】如是等下。先結前心劣。遇惡緣下。次正明退墮。
惡因緣者。五欲及二乘也。退失者。失所發心。不入
信位。退凡夫地。此以五欲為惡緣故。墮二乘地者。
此以二乘為惡緣故。經云。百千萬人。發菩提心。若
一若二。至於佛果。餘皆墮二乘也。又云。菩薩發大
心。魚子菴羅華。三事因時多。得果者甚少。然此前
後勝劣相望。各有七事。且劣之七事者。一。位次劣。
十信初心。二。內熏劣。無力。三。善根劣。微少。四。時限
劣。未經萬劫。五。外緣劣。色相見佛。六。起行劣。人天
二乘。七。究竟劣。退入凡小。勝之七事者。一。位次勝。
十信位滿。二。內熏勝。有力。三。善根勝。久植德本。四。
時限勝。經一萬劫。五。外緣勝。遇佛受教。六。起行勝
直深悲等。七。究竟勝。正定不退。勝劣如此。進退宜
爾也。

大乘起信論疏筆削記會閱卷第八

音釋
波羅蜜此翻到彼岸。
沸音廢。泉涌出貌。
愜音怯。爽心。適意也。
毗盧遮那此云遍一切處。佛名。
提謂此翻胡苽。長者名。
炭音歎。燒木未成者。
毗婆尸此云勝觀。
尸棄此云火。
迦葉此云飲光。
彌勒此云慈氏。
怙音悟。依恃也。
閻浮提此云勝金。
麨音炒。熬米麥也。乾飯屑也。
鹿苑養鹿之苑也。
袪音去。拂袖口也。
叵音頗。不可也。
漚音歐。水浮泡也。
殞音允。消亡也。
簡牘書版也。古無紙。有事書之於簡牘。
悛音干。止也。改也。遷也。
扃音駉窮。關戶之木也。
𠩋音尺。破斥也。
富樓那此云滿慈。
懵音蒙。昏昧也。
僻音匹。偏曲也。
勗音旭。勉勵也。
拯音整。援。救。拔。濟也。
賦音付。稅斂也。
訴音素。告也。訟也。
瘼音莫。病也。
煨燼音威井。盆中火也。
<pb n="629"/>
掉迢去聲。搖。動。散。亂也。
呵音訶。罵斥也。
猶豫音由裕。獸名。性多疑慮者。
斆音效。法。效也。
菴羅此翻難分別。王樹名。
闌音藍。衰殘也。

<sarticle>大乘起信論疏筆削記會閱卷第九</sarticle>

唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△二發心之相（三）。初牒章以問。二標徵列釋。三問
答除疑。初牒章以問。
復次信成就發心者。發何等心。
【記】復次句。牒章也。發何句。問起也。前之所說。但是
能發之因緣。未知所發之心。作何行相。故此徵問
也。
△二標徵列釋。
略說三種。云何為三。一者。直心。正念真如法故。二者
深心。樂習一切諸善行故。三者。大悲心。欲拔一切眾
生苦故。
【疏】三種。標也。云何。徵也。一下。釋也。直心者。謂向理
之心。無別岐路故。即二行之本。深心者。備具萬德。
歸向心源。即自利行本。大悲心者。廣拔物苦。令得
菩提。即利他行本。妙行雖廣。三行統收。故標云略
說三也。以此即是三聚戒故。三德三身。皆由此成
故。亦即是彼三迴向故。謂初向實際。次向菩提。後
向眾生。皆應相配釋之。
【記】向理等者。真如妙理。體離有無一異凡聖染淨
等一切邊邪之相。若欲造詣。必須正念。正念即正
慧。正慧即是直心也。斯則理無別故。向心必直。故
占察經說。真如能成行人質直心故。如蛇行性曲。
入筒則直。三昧調心。亦復如是。此中正念。即真如
三昧也。二行本者。此直心通與二行為本也。下之
二心。別為行本所以。此通與二行為本者。謂念真
如。具無漏功德。一切眾生。同有此性。皆當作佛。以
知具德故。能起自利行。以知性同故。能起利他行
（行所依本）。又以念真如。非前際生。非後際滅故。能令二
行究竟。無有疲厭（行不斷本）。又知此性。離言說分別。畢
竟平等故。能令二行離相。成無漏因（行相應本）。故此一
心。通為二本也。樂集等者。樂。謂希欲。專注決定之
謂也。由是知之不如好之。好之者。不如樂之者也。
備萬德者。六度萬行。一切皆修。所修之行。一一翻
對妄染。以顯性上河沙功德。如以智慧。翻破無明。
顯成性上大智慧光明義等。是知修行。葢為顯德。
故約所成以解修行。據此。則不唯名深心。亦得名
廣大心。以萬行齊修故（廣也）。皆徹心源故（深也）。今標之
以豎。故曰深心。釋之以橫。故云一切。意以二文相
顯也。疏中亦兼此二義。若有深而不廣（徹理之一行）。或
復廣而不深（多行於世善）。皆非大乘之行。今此兼明。以
成菩薩之大行矣。自利行本者。深心願樂故。若不
願樂。安能行之。是故為本。欲拔等者。欲。謂希望。與
樂字義同。可以互言。廣拔物苦者。廣大心也。三界
普度。無怨親故。令得菩提者。第一心也。逈出人天
及二乘故。若不爾者。寧曰大悲。然拔物苦。正是大
悲。令得菩提。是大慈也。以菩提是樂果。慈能與樂
故。今論但舉大悲拔苦。必有大慈與樂。故疏兼而
釋之也。若無此心。焉能度脫。故云行本。妙行下。顯
略攝廣。文雖三種。義包一切。理事兼行。自他俱利。
攝無不盡也。以此下。正配諸行。三聚戒者。直心。即
<pb n="630"/>
攝律儀戒。正念真如。離諸過故。深心。即攝善法戒。
悲心。即攝眾生戒。三德者。直心。成斷德。即法身。深
心。成智德。即般若。悲心。成恩德。即解脫。三身。即如
次配法報化。是彼者。即指信成就發心之人。迴自
己心。趣向三處。故名迴向。實際者。真如。即是真實
際故。菩提者。以一切善行。皆以大智為其首故。眾
生可知。據此。則三中。初一為離相行。後二是隨相
行。離相是總。隨相是別。說雖前後。行即同時。以前
一具後二故。雖觀空而萬行迢然。後二同前一故。
雖涉有而一真寂爾。苟或互闕。即二乘斷空。凡夫
有漏。初後相濟。方為大乘中道妙行也。由是諸行
雖多。此三攝盡。更有三法。三寶。三菩提。三涅槃等。
一切三法。類此配之。故淨名說此以為淨土之行。
經云。直心是菩薩淨土。菩薩成佛時。不諂眾生來
生其國。深心是菩薩淨土。菩薩成佛時。具足功德
眾生來生其國。四無量心是菩薩淨土。菩薩成佛
時。成就慈悲喜捨眾生來生其國等。
△三問答除疑（二）。初問。二答。初問。
問曰。上說法界一相。佛體無二。何故不唯念真如。復
假求學諸善之行。
【記】上說下。引前所說以為義宗。即前云。所言覺義
者。謂心體離念。離念相者。等虗空界。無所不徧。法
界一相等。又真如門。及真如體相中具說。何故下。
對以成難。意云。眾生真如。即同佛體。但念真如。便
可得道。何用別更修諸行耶。斯乃但可只用直心。
不合更說後二。
△二答（二）。初正答所問。二重顯方便。初正答所
問（二）。初喻。二合。初喻。
答曰。譬如大摩尼寶。體性明淨。而有鑛穢之垢。若人
雖念寶性。不以方便種種磨治。終無得淨。
【記】摩尼體相。本來明淨。今為垢染。體性雖淨而相
不淨。故須治之。
△二合（三）。先正合。次委釋。後順真。先正合。
如是眾生真如之法。體性空淨。而有無量煩惱垢染。
若人雖念真如。不以方便種種熏修。亦無得淨。
【記】真如心法。合摩尼寶珠。而云眾生者。是在纏染
穢真如。揀非諸佛出纏純淨真如也。空淨合明淨。
明。即智照。淨。即空寂也。而曰體性者。是本性明淨。
揀非離垢明淨也。煩惱。合鑛穢。若人。指信成就發
心者。合若念寶人。熏修。合磨治。謂內起厭求熏習
因力。如彼以身手雕治。外假師教聞修緣力。如彼
以沙石盪磨。故云種種方便。亦無淨者。不能得離
垢淨也。合寶染塵。約體。雖本來空寂。約相。則現有
塵勞。若不起行對治。無以得同諸佛。將知佛與眾
生。但體同而相不同也。眾生相。則六染熾然。諸佛
相。則眾善普會。霄壤之遠。何可雷同。故前明三覺
五覺。覺則性同。三五位別。性同。不須修。位別。應斷
證。又天台圓教。具明六即。即故。真如平等。六故。行
位元殊。豈同暗證。但理而已。故宜進修。蠲去塵惑。
若其但念。未免沈空。止觀相須。方為佛法。目足之
喻。宜可思焉。
△次委釋。
以垢無量。徧一切法故。修一切善行。以為對治。
【疏】釋須修眾行所以。
【記】難云。真如寶性唯一。修治何必眾行。故此釋云。
眾生從無始來。背覺合塵。於色聲等一切法上。起
貪瞋等無量煩惱諸垢染法。今既覺知過患。修行
對治。所治之垢既多。能治之善寧一。其猶病多。藥
非一種。故修一切行也。金剛亦云。以無我無人。修
一切善法。則得阿耨菩提等。
△後順真。
若人修行一切善法。自然歸順真如法故。
【疏】以諸善行。外違妄染。內順真如故。
<pb n="631"/>
【記】難云。無量善行。原為對治無量垢惱。何能與一
真如體性相順耶。故此釋云。諸不善行。既違真理。
一切善行。自然順真。復由種種對治善行。除去污
穢。方能令一真如寶珠。得明淨故。外違等者。如行
布施。外違慳貪。內順無慳。乃至般若。外違無明。內
順明體等也。
△二重顯方便。
【記】前答問云。不以方便熏修。終無得淨。故今重明
所修方便也。前但發心。未行其事。今此所說。正是
所行。則前為能起之心。此為所起之行。故前疏標。
皆言行本。應知前文但顯發心相。此明修行相也。
△文二。初標徵。二別釋。初標徵。
略說方便有四種。云何為四。
【疏】有四。標數也。云何。徵起也。
【記】方便者。汎論有四種。一。進趣方便。二。權巧方便。
三修行方便。四。集成方便。此文正當一三。兼於二
四也。
△二別釋。
【疏】四門各有三。一。標名。二釋相。三。明意。如文可知。
今合四門文分為三。初一。不住道。次二。自利行。後
一。利他行。
【記】文分為三者。如次是前三心所起之行。對文思
之。此又是疏家科出論中隱奧意也。
△初一不住道。
【疏】不住道者。具兩意。一者。不。猶無也。道。即因也。無
住之因行故。故本疏云無住行。二者道。即真如性。
此性本無住故。二意合顯。方契論旨。葢以性本無
住。故以無住之行而隨順之也。
一者。行根本方便。謂觀一切法。自性無生。離於妄見。
不住生死。觀一切法。因緣和合。業果不失。起於大悲。
修諸福德。攝化眾生。不住涅槃。以隨順法性無住故。
【疏】不住生死。智也。不住涅槃。悲也。
【記】一者下。先。標名目。行之方便。即根本故。以此與
後二利行而為其根本耳。謂觀下。次。示義相。性無
生者。諸法從本來。常自寂滅故。不住生死者。若住
生死。則輪轉不休。既言離於妄見。當知不住。即是
依真如不變義。修止行也。疏云智者。若見諸法有
生滅。即成凡夫妄識。是住生死。當知反此。宜稱為
智。因緣等者。若染因緣和合。即惡業苦果不失。若
淨因緣和合。即善因樂果不失。斯則染惡等唯三
途。淨善等通人天二乘及佛道也。起大悲者。既見
因緣和合。善惡果報。故可翻迷成悟。轉凡為聖。乃
起大悲。咸欲濟度。修福等者。具修施戒忍進禪定
以攝眾生。謂布施攝貧窮。持戒攝毀禁等。以此五
行。是福德門故。斯則為化眾生而修福德。因利他
而自利也。故淨名云。眾生之類。是菩薩淨土等。不
住者。若住涅槃。則一向寂靜。既言化生修福。當知
不住。即是依真如隨緣義。修觀行也。以隨下。後。明
所以。法性本來非有。故今不住生死。本來非無。故
今不住涅槃。又以性不變故。不住生死。隨緣故。不
住涅槃。乃至凡聖斷常一異等諸二邊法。不可盡
言。離此二邊。方名隨性。今以即觀之止。隨順無生
法性。為不住生死大智行本。以即止之觀。隨順緣
起法性。為不住涅槃大悲行本。又以即悲之智。為
自利行本。以即智之悲。為利他行本。又此一文。初
名自性無生止。次名因緣不失止。後名法性無住
止。亦可初名不住生死觀。次名不住涅槃觀。後名
隨順法性觀。若總之。初可名離於妄見大智止觀。
或名真如止觀。次可名攝化眾生大悲止觀。或名
生滅止觀。後可名隨順無住平等止觀。或名一心
止觀。若與楞嚴會之。初即空如來藏心止觀。次即
不空如來藏心止觀。後即空不空如來藏心止觀。
又與圓覺經會之。初即奢摩。次即三摩。後即禪那。
<pb n="632"/>
又與台宗一心三觀義同。謂觀法無生。即空觀。觀
真諦也。觀因緣和合。即假觀。觀俗諦也。隨順法性。
即中觀。觀第一義諦。即三而一。即一而三。不縱橫
並別。諦觀皆然。故此名為行根本也。
△次二自利行（二）。初斷德。二智德。初斷德。
二者。能止方便。謂慚愧悔過。能止一切惡法。不令增
長。以隨順法性離諸過故。
【疏】能止者。謂勤斷二惡。止持門也。
【記】二下。先。標名也。勤斷二惡者。已起之惡。斷令不
續。未起之惡。斷令不起。止持者。以約惡法而論。故
止名持。作名為犯。謂下。正示義也。慚愧者。即善十
一之二數。慚謂尊貴增上。宗重賢善羞恥過罪息
諸惡行。愧謂訶厭增上。輕拒暴惡羞恥過罪息諸
惡業。悔過者。梵語懺摩。此云悔過。謂陳露先罪。改
往修來。於中能止一切惡法六字。通已起未起。餘
皆局於已起也。是惡皆止。故云一切。此說已起之
惡。既令不增。未生之者。自然不起矣。以隨下。出所
以也。性本離過。起過則違。今既止之。故當順理。過
盡性顯。名為法身。法身即是斷德。故今以此名
科。
△二智德。
三者。發起善根增長方便。謂勤供養禮拜三寶。讚歎
隨喜。勸請諸佛。以愛敬三寶。淳厚心故。信得增長。乃
能志求無上之道。又因佛法僧力所護故。能消業障。
善根不退。以隨順法性離癡障故。
【疏】發起者。勤修二善。作持門也。勤供養等。約緣修
行也。以愛下。辨修利益也。愛敬四句。一。愛而非敬。
如母於子等。二。敬而非愛。如僕於主等。三。亦敬亦
愛。如修行人於三寶等。四。非敬非愛。如冤家等。
【記】三下。先。標名。勤修二善者。已起之善。修令增長。
未起之善。修令發生。故云發起增長。是標二義也。
作持者。謂約善法以論。作故名持。止故名犯也。謂
下。正示義。供養者。然有三種。謂財。法。觀行。禮拜者。
勒摩三藏說有七種。一。我慢禮。二。唱和禮。此二非
儀。三。恭敬禮。敬從心發。運於身口。五輪著地。四。無
相禮。深入法性。離能所相。五。起用禮。觀身與佛。同
一緣起。如幻如影。普運身心。徧禮一切。六。內觀禮。
但禮身內法身真佛。不緣他佛。七。實相禮。若內若
外。若凡若佛。同一實相。見佛可禮。亦是邪見。觀身
實相。觀佛亦然。始名平等禮敬。故文殊偈云。不生
不滅故。敬禮無所觀。準離垢慧所問禮佛法經。總
有八重。一供養。二讚歎。三禮佛。四懺悔。五勸請。六
隨喜。七迴向。八發願。八中正意禮佛。餘七皆是禮
佛緣由。謂供讚。是禮佛流類。懺勸隨喜。是禮佛之
意。七是都迴禮等功德。向於三處。八是敘陳意所
希望。然此八重。各能除障。供養除慳貪障。感大財
富。讚歎除惡口。得無礙辨才。禮佛除我慢。得尊貴
身。懺悔除三（業。煩惱。報也）四（加見也）障。得依正具足。勸請
除謗法。得多聞智慧。隨喜除嫉妬。得大眷屬。迴向
除狹劣。成廣大善。發願除退屈。總持諸行。今此文
中。具有五法。前有懺悔。後有發願。然闕迴向。影在
文中也。緣修者。約三寶勝緣。修入住正行。利益有
二。先。敬則道增。愛敬四句。可知。若準儒教說。母唯
愛。君唯敬。父兼愛敬。故孝經云。資於事父以事母
而愛同。資於事父以事君而敬同。故母取其愛而
君取其敬兼之者。父也。然此且約多分而說。今以
事父之心。奉於三寶。故兼愛敬。淳厚者。鄭重（厚也）之
心而無雜亂（淳也）。亦有四句。一。淳而不厚。謂蹔時誠
懇。二。厚而不淳。謂長久渾雜。三。俱。謂沒齒無乖。四。
不俱。謂輙無虔想。今取第三也。信增等者。從十信
位。遷入正定也。又因下。次。護則業消。上則內因修
行力。此則外緣加護力。亦可前名生智益。此名滅
障益。消業等者。前禮讚等。各能除障。已如前配。復
<pb n="633"/>
能成善。如下第四分中所說。以隨下。明其意。性本
離其癡障。今以修智斷障。豈非順性。此行成就。即
顯報身。報身即智德。故此為科。
△後一利他行。
四者。大願平等方便。所謂發願。盡於未來。化度一切
眾生。使無有餘。皆令究竟無餘涅槃。以隨順法性無
斷絕故。法性廣大。徧一切眾生。平等無二。不念彼此
究竟寂滅故。
【疏】盡未來。長時心也。度一切廣大心也。令究竟。第
一心也。以隨下。一。正顯順法性。法性下。二。明起大
願意。亦即常心也。
【記】四下。標名。所下。釋相。發。謂䇿勵運意。願。謂希求
樂欲。然有四種。要約其心。故名誓願。今即四中之
一也。餘之三願。已在前文。謂能止方便。及消障離
癡。即無邊煩惱誓願斷。發起善根增長方便。即無
量法門誓願學。行此二法。皆為菩提。即佛道無上
誓願成也。長時心者。度盡為期。不限劫數。故盡來
際。廣大心者。無有揀擇。四生九類。悉皆度故。第一
心者。超過人天二乘之境。令得無上寂滅樂故。以
隨等者。明意。謂次第釋前三心所以也。初二句。釋
長時心。謂法性常住。無始無終。故今度生。盡於未
來。無有疲厭而隨順也。疏文可解。法性下三句。釋
廣大心。謂性徧滿。平等無二。故今化度。無有揀擇。
平等濟拔而隨順也。不念下二句。釋第一心。謂性
本無彼此分別。常寂靜故。故今化令咸至寂滅究
竟涅槃。是順性也。然後之二段文。但初標法性。後
結故字。而不逐段一一標結隨順等言者。譯人之
巧略也。亦常心者。意明此有究竟寂滅之言。故名
常也。
△三發心利益。
【記】顯發心益者。由前發心。行諸妙行。故得入初住。
見於法身。起用利益也。
△於中四。初顯勝德。二明微過。三通權教。四歎實
行。初顯勝德。
菩薩發是心故。則得少分見於法身。以見法身故。隨
其願力。能現八種。利益眾生。所謂從兜率天退。入胎。
住胎。出胎。出家。成道。轉法輪。入於涅槃。
【疏】十解菩薩。依比觀門見。故云少分。亦可依人空
見。八種利益者。初發心住中。能作此事。
【記】比觀見者。以於人空。得自在故。若約法空。但相
似見。未是證故。名為少分。亦可下。若依人空。此即
已證。但未得法空。故云少分。是依人空見也。前是
正意。此約兼明。發心住中作此事者。隨其悲願之
力。能作八相成道。利樂眾生。同今釋迦化儀也。此
如華嚴所說。又是文中。有自利利他之異。詳之可
見。若前後相望說者。由護法故發深心。行自利行。
得見法身。由大悲故發大悲心。行利他行。八相利
生。由佛菩薩教故發直心。行無住行。見法身而現
八種。隨願利益也。
△二明微過。
然是菩薩。未名法身。以其過去無量世來。有漏之業。
未能決斷。隨其所生。與微苦相應。亦非業繫。以有大
願自在力故。
【疏】未名法身者。異地上也。以未證真。但依信力。見
於少分。以其過去下。釋異所以。亦非業繫者。異凡
夫也。菩薩於報。修短自在。不由惑業。大願自在者。
以留惑益生。悲願之力故。
【記】未證等者。但比觀相應。未離分別故。釋所以者。
此明先世所造世間業因。通於善惡。斯往業不亡
也。微苦有二意。一者。變易行苦。二者。隨業有分段
苦。以得自在。不同凡夫。故云微也。修短等者。變易
之身。願智所資。無定齊限。能變麤身為細質。易短
命為長年。故云自在。留惑等者。以有大願。故留煩
<pb n="634"/>
惱不斷。潤生受報以有大智。故能自在。隨意長短。
不為惑染。非同凡夫。為煩惱所使。不能斷也。斯則
未名法身。故異地上。以其下。是所以。亦非業繫。故
異凡夫。以有下。是所以。既上異聖人。下殊凡品。故
當賢位。
△三通權教。
如修多羅中。或說有退墮惡趣者。非其實退。但為初
學菩薩。未入位而懈怠者。恐怖令彼勇猛故。
【疏】如修多羅下。一。舉教也。非其實下。二。釋通也。文
皆可見。如纓絡本業經中言。七住已前。名為退分。
若不值善知識者。若一劫乃至十劫。退菩提心。如
淨目天子。法才王子。舍利弗等。各入第六住。其間
值惡知識因緣故。退入凡夫不善趣中。乃至廣說。
今釋此意是權語。非實退。但恐怖彼初入人。令不
慢故也。
【記】七住前退者。第七方名不退住故（然彼經中。但說淨目等。各
至第六住。遇惡知識故退。而不詳彼所值因緣行相。待檢續入）論云未入正位。通
二意。一。未入初住。二。未至七住。正因不退之位。故
云正位。前意為正。
△四歎實行。
又是菩薩。一發心後。遠離怯弱。畢竟不畏墮二乘地。
若聞無量無邊阿僧祇劫。勤苦難行。乃得涅槃。亦不
怯弱。以信知一切法。從本已來。自涅槃故。
【疏】又是下。一。於下不戀也。若聞下。二。於上不怯也。
以信下。釋不怯所以也。此即顯彼經文。是權非實。
【記】於下不戀者。謂於二乘凡夫果報。不生著故。若
聞等者。如法華云佛道長遠。久受勤苦。乃可得成。
於上不怯者。於菩提涅槃。有勤勇心。修諸苦行。不
生畏故。釋所以者。亦釋前不戀所以。以知自性涅
槃。終非外得。遲速由己。何定劫時。故雖聞是經劫
勤苦乃得涅槃之言。而無怯懼。斯則於上不怯。故
於下不戀。是故疏中。但釋不怯所以也。又由信知
一切自他自性涅槃。縱在輪迴。亦常入滅。由是為
諸眾生。志求佛道。廣修福德。雖不樂於有。亦不墮
於空。故聞生死苦界生多難化之言。並無怯弱。斯
則於下不戀。故於上不怯。故能兼釋前之不戀所
以也。由此兩文之內。皆有不怯之言。但前之不怯。
悲也。不畏眾生難化故。後之不怯。智也。不懼佛道
難成故。此即下。據此以𠩋彼。此明其實。非權說故。
初發心住。尚無退墮。況入六住。豈有退耶。
△二解行發心（二）。初總標歎勝。二顯其勝相。初
總標歎勝。
解行發心者。當知轉勝。
【疏】前位信滿入解。今此行滿入向。更深發心故也。
【記】今此下。謂依住。行位滿。發深解行。入十向位。非
同前信。故云轉勝。
△二顯其勝相（二）。初時勝。二行勝。初時勝。
以是菩薩。從初正信已來。於第一阿僧祇劫。將欲滿
故。
【疏】一劫滿者。隣初地故。
【記】隣初地者。從初住至初地。為一僧祇。今十迴向。
與初地相近。是隣真故也。
△二行勝（二）。先總。次別。先總。
於真如法中。深解現前。所修離相。
【疏】深解。解也。離相。行也。下六度中。皆明此二。
【記】解徹真如。故云深解。分明顯了。更無暗昧。故云
現前。又超前故云深。異後故云解也。離相行者。真
如無相。順真如故。所修行行。一一無相。如金剛不
住色布施。不住聲香等布施。諸行皆然。故云所修
離相。此二。指解行言。
△次別。
以知法性體無慳貪故。隨順修行檀波羅蜜。以知法
性無染。離五欲過故。隨順修行尸波羅蜜。以知法性
<pb n="635"/>
無苦。離瞋惱故。隨順修行羼提波羅蜜。以知法性無
身心相。離懈怠故。隨順修行毗黎耶波羅蜜。以知法
性常定。體無亂故。隨順修行禪波羅蜜。以知法性體
明。離無明故。隨順修行般若波羅蜜。
【疏】以知法性下。顯上深解現前也。隨順修檀者。顯
上所修離相也。下五一一準此。謂離三輪等相。以
十行已去菩薩。得法空故。能順法界。修六度等行。
即發心所依之解行。以垢障乖真。故修離障之行
以順如也。
【記】無慳貪者。慳。謂吝惜己物。輙不與人。貪。謂希欲
他財。以將入己。知法性之中。本無此事。故疏云解
也。檀波羅蜜者。具云檀那。此云布施。波羅蜜。此云
到彼岸。彼岸。即是涅槃。涅槃。即是真如之理。今離
相行施。與理相應。即是到彼岸義。餘皆倣之。然則
輟己惠人。名之為施。但順無慳。以此亦順無貪之
義。何則。己物尚與他人。他物固應不取。以深況淺
也。謂離下。明所離相。三輪。即施者。受者。所施之物。
達此三相。體不可得。故名離也。苟能離相。則因成
無漏。果證菩提。有運轉義。故名為輪。復能摧輾一
切惑障。有摧輾義。號為輪也。以十下。釋離相之由。
得法空者。但約深入此觀。未是證得。然此由是約
教道說。若其實說。十信位中。便能深入。如下信心。
修真如三昧。豈非法空也。所依解行者。解。即十住。
行。即十行。斯則十向為能依。住行為所依。又住行
為能發。十向為所發。謂依此解行。發迴向心故。以
垢下。釋順真之由。謂慳等是障。常乖背其性。性本
無慳等。常不與障合。故行布施等行。外違慳貪等
障。內順無慳等性也。五欲者。色聲香味觸等五境。
此五能令眾生起欲心故。故前云。以有妄境界染
法緣故。即熏習妄心。令其念著。造種種業。受於一
切身心等苦。又無常經云。常求於欲境。不行於善
事。於境生欲。故名為過。過即是染。知法性中。本無
此染也。尸者。具云尸羅。此云戒。戒。謂防非止惡。即
離五欲過也。瞋惱者。因他惱觸。生瞋恚故。亦可因
惱生瞋。瞋故熱惱。熱惱即苦。知性本無此苦也。羼
提。此云忍辱。忍彼辱境。即離瞋惱。懈怠等者。為執
身心。遂成懈怠。今既性淨。不見身心。為誰懈怠。故
云離也。毗黎耶。此云精進。精。謂精純。一心無雜。進。
謂進趣。勇猛不退。即離懈怠。常定。約顯體說。無亂。
約離過說。禪者。具云禪那。此云靜慮。即慧之定。定
即無亂。離無明等者。本覺明中。本無不覺故。般若。
此云智慧。智即是明。明即離無明也。即定之慧故。
此與第五。是自性定慧。本是一法。但約體用義分
異爾。然準華嚴經說。十地菩薩。如次行十波羅蜜
行者。以彼是證真之後。如實修行。此中六度。是隨
順修行。淺深有異也。又此雖順性。是漸修。彼稱法
界。一行一切行。是圓修。亦偏圓之不同也。應詳之。
△三證發心（三）。初明發心體。二明發心相。三明成
滿德。初明發心體（三）。初標地依。二明行體。三明
勝用。初標地依。
【記】地依者。以文云。證何境界。所謂真如。此則真如。
是十地所依境也。然地者。就喻彰名。以喻真智能
生聖法。今約真如。是智所依。故名地依也。
證發心者。從淨心地。乃至菩薩究竟地。證何境界。所
謂真如。
【記】證句。牒章。從下。辨相。先。徵問。所謂句。次。答釋。謂
此十地菩薩。雖斷障有分數多少。行行有差別淺深。
隨其位次。一一皆證。其所證者。同一真如。但有滿
分之殊。而無差別之體。故此通標真如。為所證境
界也。華嚴十地品中。亦同此說。故彼出體偈云。如
來大仙道。微妙難可知。非念離諸念。求見不可得。
△二明行體。
【疏】行體。根本也。
<pb n="636"/>
【記】根本者。即根本智證真諦理。是真見道也。
以依轉識。說為境界。而此證者。無有境界。唯真如智。
名為法身。
【疏】境界。即是現識。必依轉相起故。而此等者。然本
智正證之時。實無能所。豈可得說以為境界。今但
約後得智中。業識未盡。故轉現猶存。假就此識。說
正證中。定有真如為所證境也。以後得智。反緣正
證。亦有現似境。故說轉識現也。而實真證。能所平
等。
【記】以依等者。先問曰。真如離心緣相。又若證者。離
於能所。何以言真如為境界耶。故此釋之。必依轉
相起者。即此轉識。約現境處。便名現識。竟無別體。
但據次第。義說相依。斯則依能見心。有所見境。故
前論云。以依能見故。境界妄現。本智證者。智與理
冥。心與神會。一相一味。平等平等。實無能所之異。
故頌云。若時於所緣。智都無所得。爾時住唯識。離
二取相故。今但下。對此重解依轉識說為境界之
意。此有二義。一。約菩薩未離業識。猶有見相。入觀
雖與無分別智相應。不分能所。出觀則與此識相
應。約此識上。說前證時以為境界。二。約後得智中。
相見道內。重慮緣真。變起影像。彷正證時。說真為
境。此但似境。非謂實有。然亦不離是轉識現。故疏
雙標後得智中。業識未盡也。然至釋相。但約業識
未盡義說。故云轉現猶存等也。此是初一義。以後
得下。出第二義。或問曰。如上所說業識未盡。已聞
命矣。後得智中。如何分別。故此釋之。意明根本實
證之時。但是一心真見道。無分別能所之相。若後
得智中。以能見心。反緣所證。以有此能緣心故。便
有真如影像當情。為所緣境界。像雖不實。還似真
如。秪據此義。說後得智中。依於轉識名境界也。如
人飲水。正飲之時。不能說其冷煖。飲水之後。方能
說之。說時雖不得水體。其如所說之水。還似所飲
之水也。而實等者。真如是所證。智是能證。能所無
二。方名法身。以法身本具理智。理智本無二故。斯
則住唯識理。離二取相也。
△三明勝用。
【疏】勝用。後得也。
【記】後得者。權智達俗。出假化物也。
△文中四。初攝法上首德。二隨根延促德。三實行
不殊德。四應機殊行德。初攝法上首德。
是菩薩於一念頃。能至十方無餘世界。供養諸佛。請
轉法輪。唯為開導利益眾生。不依文字。
【疏】此下有二。一。供養等。正明請法。二。唯為等。顯其
請意。
【記】一念至無餘世界者。若準華嚴說。初地菩薩。能
至百佛世界。二地千佛世界。乃至十地。不可說不
可說阿僧祇世界。此葢隨其分位。勝劣不同。今此
文中。意在通論十地。故以無餘之言而通貫之也。
請法者。於彼彼世界。彼彼眾中。勵己率先。為眾導
首。請佛說法。請意者。新譯論云。唯為眾生而作利
益。非求聽受美妙言辭。夫請說法。誠在所顯修證
義意。令其眾會。如聞攝取。思而行之。兼冀展轉遐
益眾生。豈在徒聽言辭而已耶。即如圓覺十二菩
薩。各伸請問。皆言願為此會。及為末世等。
△二隨根延促德。
或示超地。速成正覺。以為怯弱眾生故。或說我於無
量阿僧祗劫。當成佛道。以為懈慢眾生故。能示如是
無數方便。不可思議。
【疏】或下。一。促也。於中先。舉用。以下。後。顯意。或說下。
二。延也。亦先。舉用。以下。後。顯意。能示下。三。結也。
【記】促者。謂有一類眾生。根性怯弱。聞說佛道長遠。
久受勤苦。乃可得成。却生退屈。不肯修進。是故菩
薩。為此眾生。示現超越地位。不經劫數。證於佛果。
<pb n="637"/>
令彼思齊發心進趣。如釋迦六年修行。便成正覺。
是茲倒矣。又如善財一生。龍女一念等。延者。為有
一類眾生。亦欲進趣。將謂佛果。容易而成。懈怠因
循。不能勤勇。若復示其超果。轉令懈慢。終不成就。
是故菩薩。為彼說言。我於無量劫中修行。方成佛
道。以茲警䇿。不令懈怠。使其勤進。故法華云。智積
菩薩言。我見釋迦如來。於無量劫。難行苦行。積功
累德。求菩提道。未曾止息。即其類也。然促中云示。
延中但云說者。促在一生。可令現見。延歷多劫。但
可說令知也。結者。根器既多。方便非一。口不可說。
心不可測。故云無數等。法華云。佛知眾生。有種種
欲。深心所著。隨其本性。以種種因緣。譬喻言辭。方
便說法。如此皆為得一佛乘。一切種智故。是諸眾
生。從佛聞法。究竟皆得一切種智。
△三實行不殊德。
而實菩薩。種性根等。發心則等。所證亦等。無有超過
之法。以一切菩薩。皆經三阿僧祇劫故。
【疏】此下有四。一。種性因等。二。發心。行等。三。所證。證
等。四。三祇。時等。
【記】種性根等者。等。謂齊同。同是一乘種性。非三五
等乘性故。根。謂信等五根。有上中下。今同是上根。
非中下故。此約夙昔所論。故疏云因等也。行等者。
同發菩提心。行二利行故。若克就地上。則同得無
分別智行。如次同行十波羅蜜行。然此發心之言。
通於前位所說。證等者。同證二空理故。若克就地
上。則同證徧行真如。乃至十地。同證業自在所依
真如等。無有超過法者。此明菩薩。因行證既等同。
更無別有超越殊勝之法。可為行證也。亦可此是
位等。即三賢十聖。皆須歷故。無有超過。以一切下。
是時劫等。易解。總上言之。意云。若此一類。是菩薩
種性根器。則發心修行。斷證位次。始終劫數。竟無
差別也。又此一段。亦似通明上諸等之所以。以彼
皆經三大阿僧祇劫所修來故。因行果證。無有不
等同也。所言阿僧祇者。若準本業經。初以忉利天
衣。仍用彼天時分。三年一拂。盡四十里石為小劫。
次以梵天衣。拂盡八十里石為中劫。後以淨居天
衣。拂盡八百里石為大劫。雜阿含中。與此有異。又
劫章頌云。風災為一數。乃至不可知。此極長遠時。
名一僧祇劫。謂以此風災為數。數至不可數。更若
數時。心則狂亂。齊此數不得處。名一阿僧祇劫。若
以此等。計三僧祇。方成佛道。則百千萬人中。無有
一人。發心修進。縱有懼於三途苦者。但修人天戒
善。或有畏於三界生死。亦但修二乘之行。焉敢希
冀佛果。修菩薩行。葢為作此長久而解。有是大失
（彼為一類懈慢眾生。故說長久。一也）。今所會通。則特異於彼。何者。且梵
語劫波。此云時分。大劫小劫。長時短時。下至剎那。
皆名時分。阿僧祇。此云無數。無數之言。亦不定久
近。如人經年不相見。便云無數時。竟日不見。亦云
無數時。修行時分。意亦同此。若此所解。方有修行
佛道之人（此為一類怯弱眾生故說短近。二也）。若處中而論。三祇是
定。延促則不定。謂始從具縛凡位。發心（初信心位）修進
（住行等也）。法爾經無數時。方得親證真如。名為見道（初地）。
是第一無數時。從見道已去。漸斷執障。法爾又經
無數時方得不假功用。自然相應。至第八地。是第
二無數時。從此任運進趣。消遣餘累。法爾又經無
數時。方得成佛。是第三無數時。斯則三無數時。是
定有。然延促不可定也（此明三祇延促。隨人悲智願耳。無定局也）。況時
無定體。唯心所現（心樂長則時長。心樂短則時短。亦無定限也。又心本無際。時寧
有分。此約理說。三也）。故法華說。日月燈明佛。說法華。經六十
小劫。時會聽者。謂如食頃。又論釋經劫數之言。或
云年歲。或日月等。又攝論云。處夢謂經年。覺乃須
臾頃。故時雖無量。攝在一剎那。今此三祇。宜依後
說。
<pb n="638"/>
△四應機殊行德。
但隨眾生世界不同。所見所聞。根欲性異。故示所行。
亦有差別。
【記】眾生世界者。或唯有情。或分情器。不同者。以世
界眾生。各有無量差別。謂生有善惡。豎窮於九界也。
界有染淨。橫徧於十方也。見有邪正。聞有疑信。過
去所成名根。現在所欣名欲。未來種子名性。又根
機有利鈍。樂欲有大小。種性有高下。示行。五乘教
行也。謂為彼彼界生。根欲性異。故示所行業用。亦
復千差。乃至現身說法。亦各隨彼彼見聞而成萬
別也。例如觀音妙音品說。
△二明發心相。
又是菩薩發心相者。有三種心微細之相。云何為三。
一者。真心。無分別故。二者。方便心。自然徧行利益眾
生故。三者。業識心。微細起滅故。
【疏】一者下。根本無分別智。二者下。後得智。三者下。
二智所依阿梨耶識也。理實亦有轉現。但今略舉
根本細相。此非發心之境。但顯此菩薩二智起時。
有微細生滅之累。不同佛地純淨之德。是故合為
發心相。
【記】又是下。標徵。一者下。列釋。二智所依等者。以此
二種智。本從彼識之所顯生。故說為依。非謂現今
能與二智為體。問。二智是淨。梨耶是染。云何淨智。
依染識生耶。答。以有染心故。翻此染心。得成淨智。
若本無染。淨亦不生。故前云。以有不覺妄想心故。
能知名義。為說真覺。若離不覺之心。則無真覺自
相可說。廣如隨染本覺二相中明。又梨耶是染淨
和合。淨智依生。故無疑也。又若隨相所明。謂梨耶
本有二智種子。從無始來。以本識為依止處。故云
所依也。理實等者。既言梨耶。合通三細。今但言業
識者。意在舉細攝麤。舉本攝末也。亦可現相八地
盡。轉相九地盡。業相十地盡。業相最通。故標通者。
斯則於諸菩薩。無所屈矣。此非下。或問曰。二智是
淨。從來未得。今始開發。可名發心相。生滅業識。無
始來有。何故至此名發心相耶。故此釋之。意明此
菩薩。亦能證真。亦能達俗。亦有生滅。以證真故。揀
異地前。以有生滅。不同佛位。其猶鍊金。光色漸顯。
麤鑛已落。細鑛猶存。欲顯此時。應云。幾分是金。幾
分是鑛。斯則不同麤鑛。亦異純金。故且通說金已
顯發。此亦如是。
△三明成滿德（二）。初正顯勝德。二問答除疑。初
正顯勝德（二）。先總。次別。先總。
又是菩薩。功德成滿。於色究竟處。示一切世間最高
大身。
【疏】又下。有二。一。功德滿。因位窮也。故地論云。一者。
現報利益。受佛位故。二。色究竟。果位彰也。故地論
云。二者。後報利益。摩醯首羅智處生也。何故他受
用報身在此天者。一義云。以寄十王。顯其十地。然
第十地菩薩。寄當此天。即於彼身。示成菩提。故在
彼天。餘義。如別說。
【記】有二者。望下別中。亦可因位。即自利行滿。亦即
自受用報也。果位。即利他德圓。亦即他受用報也。
因位窮者。將出菩薩因位。以成究竟果也。現報等
者。即以此身。成正覺故。即自受用身功德圓滿也。
果位彰者。將入妙覺果位。以施究竟益也。後報等
者。依前報體。方起此故。即他受用身功德。亦圓滿
也。然其因窮果顯。但義說二相。時無前後。現後二
報。亦復同時。譬如夜盡即曉。豈分前後。摩醯首羅。
此云大自在。智處者。一切智人所起智處。故經中
說。摩醯首羅。於一念中。能知三千界中雨滴之數。
論云色究竟處示高大身者。色界之頂。是色邊際。
故名色究竟處。色究竟天。身量一萬六千由旬。自
在天王。身量三萬二千踰繕那。十地菩薩。示為自
<pb n="639"/>
在天王。身量倍增。故云最高大也。色身之大。莫過
此天故。何故下。牒難。一義下。釋通。十王等者。準仁
王經說。十信菩薩。鐵輪王王一閻浮提。十住菩薩。
銅輪王王二天下。十行菩薩。銀輪王王三天下。十
向菩薩。金輪王王四天下。初地菩薩。閻浮王王百
佛土。二地菩薩。忉利王王千佛土。三地菩薩。夜摩
王王萬佛土。四地菩薩。兜率王王億佛土。五地菩
薩。化樂王王百億佛土。六地菩薩。他化王王千億
佛土。七地菩薩。初禪王王萬億佛土。八地菩薩。二
禪王王百萬億佛土。九地菩薩。三禪王王百萬億
阿僧祇佛土。十地菩薩。四禪王王不可說不可說
佛土。如來。法界王王無量佛土。說一切法門。彼經
除信佛。有十三法師。兼信十四。及佛十五。今疏不
論地前及果位。故但十王。然第十下。正明十地寄
報。當此天王。利他因行滿也。此是一意。即於下。兼
顯最後身菩薩。示於彼天成佛之相。即轉第十地
菩薩身以為佛身。成菩提果。揀餘地王。菩提尚遠。
若準真實成佛。但當前云功德成滿。即無方所。亦
不可見。今為應於十地菩薩。故示在彼天。說成正
覺。此又一意也。第一義中。具是二意。餘義者。指第
二義。謂此菩薩。將成佛時。於第四禪色究竟頂自
在天上。有妙淨土。出過三界。十地菩薩。當生其中。
菩薩坐於大寶蓮華。其座縱廣百萬三千大千世
界。於蓮華外。有十三千大千世界。微塵數小蓮華
座以為眷屬。各有菩薩而坐其上。是大菩薩放十
種光。謂於足下。出百萬阿僧祇光明。照十方世界
一切地獄。乃至第十頂上。放若干光明。照十方世
界所有諸佛。光繞十匝。住於空中。成光明雲網臺。
高廣嚴淨。於光明中。悉雨寶香寶珠瓔珞諸莊嚴
具。供養諸佛。光明入諸佛足下。爾時諸佛。一時同
放白毫相光。照大菩薩。其光即入大菩薩頂。又放
阿僧祇眷屬光。照眷屬華座諸小菩薩。其光各入
諸菩薩頂已。應時得佛無量三昧。應時得佛無量
智慧。即得佛位。墮在佛數。上義。指他受用。此義。指
實報也。如別說者。心地觀云。自受用身。三僧祇劫。
所修萬行。利益安樂諸眾生已。十地滿心。運身直
往色究竟天。出過三界。淨妙國土。坐無數量大寶
蓮華。而不可說海會菩薩。前後圍繞。以無垢繒。繫
於頂上。爾時菩薩。入金剛定。斷除一切微細所知。
諸煩惱障。證得阿耨菩提。如是妙果。是真報身。唯
識論云。謂諸異生求佛果者。定色界後。引生無漏。
彼必生在淨居天上大自在宮。得菩提故。此皆實
報成佛義也。復有五意。故在彼天。一。以二乘人。執
化八相為真佛。不信別有聖人（一）。又不知即心是
佛（二）。又信彼第四禪中。是聖人生處（三）。今且同與
二乘。在彼天處攝示。令知樹下八相非真。故在此
天。二。緣三災不及。故當此天。三。緣欲界色質麤重。
是有。無色界都無色質。是無。今此天中。表離有無。
契於中道。故在此天。四。為摩醯首羅天王。面有三
目。不縱不橫。表證涅槃三德亦爾。故在此天。五為
下界慧多定少。上界四空。定多慧少。此天定慧平
等。故在此天。以禪者言。翻云靜慮。靜揀於下。慮揀
於上。楞伽偈云。欲界及無色。佛不於彼成。色界中
上天。離欲中得道。問。疏中何以不出此第二義耶。
答。唯識論等。為引二乘。令知樹下佛相非真。且指
彼為實報。權也。今起信等。既云示高大身。即他受
用。如下文云。能現十方。利益眾生。豈唯色究竟處。
成佛說法而已。又前文云。隨心能示十方世界無
量報身。又云。菩薩從初發意。乃至究竟地。所見報
身。即無有邊。不可窮盡。離分齊相。皆實也。此既是
權非實。故不出耳。餘詳華嚴玄談。
△次別。
【記】前但直顯德滿位彰。今則具明二智滿相。及顯
<pb n="640"/>
無明頓盡等。即是明前心相中。二心（真。方便也）圓滿。一
心（業識）除滅也。
謂以一念相應慧。無明頓盡。名一切種智。自然而有
不思議業。能現十方。利益眾生。
【疏】相應者。謂一念始覺。至心源時。契於本覺也。種
智者。無明盡故。顯照諸法也。亦可一念等。皆無間
道。名種智。是解脫道。即顯上真心於此成也。上皆
自利行滿。自然下。利他德顯。顯上方便心。不待功
用也。又亦可初智淨相。後不思議業相。皆是本覺
隨染所成也。
【記】始覺等者。此始覺慧。與本覺心源。最初契合之
時。名為一念。此約究竟相應發始之一念。不是暫
時相應。謂之一念。又此一念。前則屬因。後則屬果。
其猶曙色。在朝夕之端矣。無明等者。無明未盡。既
有所不知。無明若盡。則無所不照。即大智慧光明。
遍照法界也。一切諸法。種類若干。無不知之。故云
一切種智。大般若云。煩惱不生。名一切種智。若具
言之。得三種智。謂一切智。道種智。一切種智。準天
台說。因修一心三觀。果得一心三智。謂修即空觀。
得一切智。修即假觀。得道種智。修即中觀。得一切
種智。今此論中。依真如門。修奢摩他。即是空觀。果
得一切智。依生滅門。修毗鉢舍那。即是假觀。果得
道種智。依一心法。雙運此二。不相捨離。為禪那。即
是中觀。果成一切種智。今論舉中所成以攝空假。
故但云一切種智。亦可等者。謂此始覺慧至心源
時。約斷惑邊。名無間道。約證理邊。名解脫道。即顯
等者。謂前發心三種相中真心。彼有業之所累。猶
為菩薩。至此業識永盡無餘。唯真獨存。更無所累。
故名佛也。上皆下。同上二報利益。但前標此釋異
耳。非別有所說也。顯上方便者。即前發心相中後
得智。至此圓滿也。問。前後皆言自然。則因果何別
耶。答。前是有心自然。以帶業識故。此是無心自然。
唯真獨存故。疏云不待功用。兼揀上之自然也。又
亦下。類攝前文。前約法說。此約人說。理無別也。皆
是下。釋類攝所以。以前文是本覺隨染之文。今顯
果位。亦即本覺隨染二文既同。故應相攝。其實亦
同四鏡中之後二也。雖約性淨隨染為門之異。而
法體一無別焉。
△二問答除疑（二）。初除一切種智疑。二除自然業
用疑。初除一切種智疑（二）。先問。次答。先問。
問曰。虗空無邊故。世界無邊。世界無邊故。眾生無邊。
眾生無邊故。心行差別。亦復無邊。如是境界。不可分
齊。難知難解。若無明斷。無有心想。云何能了。名一切
種智。
【疏】問下。有二。一。且陳疑。謂有虗空處。皆有世界。有
世界處。皆有眾生。有眾生處。皆有心行。如是境界
分齊。難知也。若無明下。二。正設難。難云。非直外境
無邊。分齊難知。亦復內盡心想。云何得了也。
【記】陳疑。可解。設難中。非直等者。意云。所知之境。既
甚多無量。縱有心在。早自難知。豈況永斷心想。却
能了別。而名一切種智耶。
△次答（三）。初直立正理。二舉非顯失。三舉是彰得。
初直立正理。
答曰。一切境界。本來一心。離於想念。
【疏】意云。只由內盡妄想心。故能外廣知也。境雖無
邊。不出一心。既證心源。何不能了。真心之境。離於
妄念。故盡想念。方始能知也。
【記】意云下。先。總敘答意。即反於所問。義在次下之
文也。境雖下。次。別釋論文。文中立二正理。一。元是
真心。故論云一切境等也。謂諸法唯心。無外境界。
今證心源。是合了知。誠無疑慮。二。本來無念。故論
云離於想念也。謂既本是心。元來離念。唯是真實。
今以離妄方了。此更無疑。故下論文。但反此二意
<pb n="641"/>
為失。合此二意為得也。今疏中。先。釋其前意。真心
下。次。釋其後意。並可知之。然此論中。且是立理。未
顯能了能知。疏中要意圓備。故預結之云了知也。
若於此中。體悉論旨。下文逐段。自然無惑。仍更隨
釋。彌為彰顯。
△二舉非顯失。
以眾生妄見境界。故心有分齊。以妄起想念。不稱法
性。故不能了。
【疏】以眾生下。一。妄見有限之境。以妄起下。二。釋成
不見所由。即明為妄見故。有所不見。
【記】此論文中。亦有二反前正理。故成不知之失。一。
迷本真心。故論云以眾生等也。諸法本來唯心。以
眾生迷本唯心。妄見有境。以妄見有齊限故。遂令
境有分齊。所以不能遍知也。此即對前第一本來
唯心以顯其失。疏云見有限者。境即無限。但能見
之心有限。故論云心有分齊。不言境有分齊也。二。
妄起想念。故論云以妄起等也。謂一真心。本來無
妄。常住法性。以眾生妄起想念。違於無妄。不稱真
性。所以不能遍知也。此即對前第二離於妄念以
顯其失。疏云釋成等者。據論二段。總是對前釋成
失義。詳之可知。即明等者。性本離念。妄起想念。即
是乖真。以乖真故。不能了知。不了知言。貫通前段。
義則顯矣。
△三舉是彰得。
諸佛如來。離於見相。無所不遍。心真實故。即是諸法
之性。自體顯照一切妄法。有大智用。無量方便。隨諸
眾生所應得解。皆能開示種種法義。是故得名一切
種智。
【疏】無不徧者。無妄見故。無所不見。心真實者。佛心
離妄。體一心源。無始覺之異故。即諸法性者。然此
本覺。在生滅門中。為妄法之體故。顯照一切法者。
一切妄法。並是本覺佛心之相。相既現於自體之
上。以體照其相。有何難了而不知也。故云自體顯
照等也。故上文中。辨佛報化之用。則在於眾生心
中。今辨眾生妄法。則在於佛心之上。良以心源無
二。故得然也。華嚴云。如心佛亦爾。如佛眾生然。心
佛及眾生。是三無差別。此之謂也。有大智用等者。
以同體智力。起勝方便。攝化有情也。
【記】論分二。初。反前彰得。即雙反前非。合初正理也。
中又二。先。總顯。謂總反前非。以彰其得也。離見相
句。具含二意。離見故。反前妄起想念之失。合初離
念之得。離相故。反前妄見境界之失。合初一心之
得。既合正理。即能遍知。故云無所不徧。以上問云。
若無明斷。無有心想（即一心想念）。云何能了。故此答曰。
諸佛離於見相。故無不徧知也。疏云。無妄見者。釋
前離見也。離見即能離相。故但舉一義也。論心真
實下。次。別結。初一句。結離見也。既離妄見。即是一
心。心即真實也。疏文可見。次諸法一句。結離相也。
既離妄相。唯是於性。性無不徧也。既無二非之失。
即成合理之得。正理既合。不了何待。由是科云舉
是彰得也。然此下。釋法性義。以本依如來藏。有生
滅故。生滅是法。如來藏是性。今從生滅門。入真如
門。故離見相。即顯法性。性即本覺。立義分中。指為自
體也。論自體下。二。約義結名二。先。顯義相二。初。體
能照法性相。即實智照理一切智義相也。一切下。
貼釋其文義。一切妄法。即虗空世界眾生心行等。
並是本覺。出法之性也。佛心之相。出法之相也。以
體照其相。相依性有。照相即照性也。故上下。引因
以證果。即用大中文。前則因心現果法。今則果心
現因法。因果雖殊。心體是一。故金錍云。阿鼻依正。
全處極聖之自心。毗盧身土。不逾下凡之一念。良
以下。釋所以。生佛體同。無二相故。猶如父子。共有
一鏡。若照子時。子在父鏡中。亦在自鏡中。若照父
<pb n="642"/>
時。父在子鏡中。亦在自鏡中。鏡是一體。攝屬二人。
各成自鏡。互照互現。無別有體。以喻真心。生佛各
具。雖云各有。而理不可分。故云無二。是斯意也。華
嚴下。引證。心。是總相。生佛是別相。何者。悟心名佛
成淨緣起。迷心名生。成染緣起。緣起雖有染淨。心
體不殊。如心既具淨染二緣。則佛亦爾從心造也。
故云如心佛亦爾。是知佛報化用。在於眾生心矣。
如佛既從心造。則生亦然從心造也。故云如佛眾
生然。是知眾生妄法。在於諸佛心矣。心佛生三無
差別者。謂眾生心即佛心。佛心即眾生心。又眾生
是佛心中眾生。佛是眾生心中佛。以生佛相同一
心。體無差別。故清涼疏云。三法各有二義。心二義
者。一染。二淨。佛二義者。一。應機隨染。二。平等違染。
眾生二者。一。隨流背佛。二。機熟感佛。各以初義成
順流無差。各以後義為反流無差。並全體相收。成
一緣起。故云三無別也。論有大智下。二。用能隨生
開示。即權智鑒機。道種智義相也。眾生中。攝虗空
世界。得解。是心行。種種法義。不出五種教乘。是故
下。次。正結名。以上問云。云何能了。名一切種智。故
此答曰。總上二智。得名一切種也。疏云以同體者。
意云。匪但心體照法而已。復能起大神用。利樂眾
生。斯則依智淨相。起不思議業相。依法出離鏡。作
緣熏習鏡義也。
△二除自然業用疑（二）。先問。次答。先問。
又問曰。若諸佛有自然業。能現一切處。利益眾生者。
一切眾生。若見其身。若覩神變。若聞其說。無不得利。
云何世間。多不能見。
【疏】又問下。亦二。一。且陳疑。云何下。二。正設難。
【記】陳疑中。若諸佛至眾生者。是牒前文也。一切至
得利者。是按定也。餘皆可解。神變。通他心。意業也。
如來三輪不思議化。徧於時處。故一切眾生。無不
沾益。設難中。多不見者。非全不見。故云多也。又聞
說者必見身。見身者未必聞法。今約局所標。故但
言不見。尚不能見。何況得聞及神變耶。
△次答。
答曰。諸佛如來。法身平等。徧一切處。無有作意。故說
自然。但依眾生心現。眾生心者。猶如於鏡。鏡若有垢。
色像不現。如是眾生。心若有垢。法身不現故。
【疏】答下。有法喻合。先法也。以法身普照。徧眾生心
中。但有厭求機感。即顯麤細之用。非由功用也。上
文中已顯此義。眾生心下。次。喻。如是下。後。合。眾生。
心有垢者。明無感佛之機。非謂煩惱現行。以善星
等。煩惱心中。得見佛故。法身不現者。法身能現報
化之用。今據本而言。故云法身不現也。如攝論中。
十二甚深。皆是法身之德。顯現甚深。彼中言由世
尊不現。如月於破器中。釋曰。諸佛於世間不顯現。
而世間諸佛身常住。云何不現。譬如破器中。水不
得住。水不住故。於彼破器。實有月。不得顯現。如是
諸眾生。無奢摩他軟滑相續。但有過失相續。於彼
實有諸佛。亦不顯現。水譬奢摩他軟滑性故。此中
依定得見佛者。是過去修習念佛三昧。乃於此世
得見佛身。非謂今世。要依定心。方得見佛。以散心
中。亦見佛故。彼攝論中。約過去定習為因。非約現
在。此論中約根熟為因。非約無惑。有此左右。
【記】法中。諸佛下。據前所問。即問報化。今約法身體
徧故。報化是即體之用。亦遍一切。據本而言。但云
法身也。徧眾生心者。論云。一切處故。一切之言。意
說情器。亦如華嚴云。法性徧在一切處（橫說）。一切眾
生及國土（別顯情器）。三世悉在無有餘（竪說）。亦無形相而
可得（泯迹）。據此。則不唯遍於眾生心。今且約所問之
處。故但言遍眾生心也。但有等者。此則功過在機。
佛無私應。故華嚴云。菩薩清涼月。游於畢竟空。眾
生心水淨。菩提影現中。上文等者。即用大中七重
<pb n="643"/>
問答。廣明斯義。喻中。猶如鏡下。應更說云。諸佛之
身。猶如色像。論舉一隅。故不具耳。合中明無等者。
垢有多種。一。障善垢。二。起惑垢。三。造業垢。四。受報垢。
障。善垢中。復有多種。所謂不見佛塵障垢。不聞法障
礙垢。不遇善知識執障垢等。今但是障見佛之垢。即
是無機。非謂煩惱等也。善星下。引例。此人生於佛世。
是佛弟子。常見佛身。然有煩惱現行。以起惡故。生
墮地獄。如涅槃說。法身下。疏文三。初。約本論以通
能現。然據義合云報化不現。而言法身不現者。以
約本說故。如言鏡不現者。謂像不現也。此同圓覺
云。由寂靜故。十方世界諸如來心。於中顯現。心即
法身。皆是據本說也。又應化亦名法身。本業經云。
法身有二種。一。法性法身。二。應化法身。謂第一諦
法流水中。從實性生智。故實智為法身法。名曰自
體。集藏名身。一切眾生善根。感此實智法身。故能
現應無量法身。所謂十種身等。如攝論下。二。引他
論以明不現三。初。引本文。十二甚深者。一。受生甚
深。二。安立數。三。現等覺。四。離欲。五。蘊。六。成就。七。顯
現。八。示現等覺涅槃。九。住。十。自體。十一。斷煩惱。十
二。不思議甚深。今言顯現甚深。即第七也。合移彼
字。安顯現字上。文即順矣。餘如次釋。釋曰下。二。引
釋文。此亦論中釋文。今疏隨便引為解之。初。標也。
而世間下。次。徵譬。如下。後。釋中。先。舉喻。如是下。次。
合法。奢摩他。此云止也。軟滑者。是柔和善順。非麤
惡過失故。而云無者。具云。不得禪定靜心意。不得
禁戒淨身口。不得佛慧照本覺。過失者。謂有破戒
垢故。散亂垢故。無明垢故。水譬奢摩等者。具云戒
如器。定如水。慧如月。戒能生定。如器住水。定能發
慧。如水現月。今有貪欲破戒垢故。無奢摩他。無佛
智身顯現。如眾生破戒器中。定水不停。佛月不現
也。華嚴經中。亦同此說。此中下。三。會文意。初。牒前
文。是過去下。正顯意。以散下。出所以。如阿難唯好
多聞何曾有定。不妨給侍如來。後遭石室之訶。亦
緣無定。不能斷結。又諸菩薩。例皆定少慧多。得見
佛者無限。如彌勒求名而值燈明。火頭貪欲而遇
空王。皆斯類也。彼攝論下。三。對辨其兩文之意。定
習因者。念佛三昧因也。根熟因者。厭求感佛因也。
此義如因緣分中已說。是知不修念佛三昧為垢。
非約心散為垢。若能念佛。必定見佛也。不起厭求
感佛為垢。非約惑惱為垢。若厭求根熟。法身必現
也。欲令佛身顯現。宜在眾生自心求矣。左右者。二
論意旨雖別。而見佛不見佛。一也。故引彼以證此。
△四修行信心分（四）。初結前生後。二就人標意。三
約法廣辨。四防退方便。初結前生後。
已說解釋分。次說修行信心分。
【疏】來意者。以上來明其大乘。今為正明心信。故有
此來分也。
【記】已說。結前。次說。生後。修。謂學習。行。謂進趣。所行
五種。如下自辨。信心者。起忍樂意。境有四種。亦如
下辨。來意等者。此約論題所配。大。結前正義中三
大。乘。結前分別發趣中乘義。皆所乘境也。心信者。
即能信之心。或起大乘心上之正信。故云心信。能
乘心也。若準立義分中所立。此與分別發趣道相。
並當乘義。
△二就人標意。
是中依未入正定聚眾生。故說修行信心。
【疏】不定聚人有二。一者。修信滿足。為說發趣道相。
令入正定。是前勝人也。二者。修信未滿。是前劣人。
即此文所為。以四信五行。令其修行。使信成滿。信
成滿已。還依發趣入正定也。
【記】勝人。即前發直等三心。行不住等四行。入正定
者。劣人。即前見佛色相。或是二乘。發人天等心。却
退失者。以四信等者。意不令唯信佛僧等色相。起
<pb n="644"/>
人天二乘等劣行也。還依等者。信既成滿。應如前
文發直等三心。修無住等四行。入於十住。乃至獲
利。更發解證等心也。斯則前雖揀退。今即教修也。
△三約法廣辨（二）。初興二問。二還兩答。初興二
問。
何等信心。云何修行。
【記】信是眾行之本。故先信次行。
△二還兩答（二）。先答信心。次答修行。先答信心
（二）。初標徵。二列釋。初標徵。
略說信心有四種。云何為四。
【疏】有四。標數。即四不壞信也。云何。徵起。
【記】四不壞信者。信彼四事。皆不可壞。不壞。即常住
也。以所信之境。不可壞故。使能信之心。亦不可壞。
能所相稱。俱名不壞。故經云妙信常住。是也。
△二列釋。
一者。信根本。所謂樂念真如法故。二者。信佛有無量
功德。常念親近供養恭敬。發起善根。願求一切智故。
三者。信法有大利益。常念修行諸波羅蜜故。四者。信
僧能正信行。自利利他。常樂親近諸菩薩眾。求學如
實行故。
【疏】根本者。真如之法。諸佛所師。眾行之源故。樂念
者。非直就起信心。亦乃樂念觀察。三寶中各二。一。
標所信之勝德。二。起勝因以願求。
【記】佛所師者。約人顯根本也。謂佛因地。本於真如。
起於信解。又依真如軌則修行。又乃證極真如。方
得成佛。故華嚴云。以諸如來。尊重法故。以如說行。
出生諸佛故。約此義邊。故云真如。是佛師也。故經
云。諸佛所師。所謂法也。以法常故。諸佛亦常。既是
佛師。故名根本。眾行下。約法顯根本。謂一切行門。
皆從真起。圓覺云。無上法王。有大陀羅尼門。名為
圓覺。乃至流出諸波羅蜜。教授菩薩等。所以前
標直心。為二利行本。是知非真流之行。無以契真。
何有契真之行。不從真起。此乃為信等諸行之根
本也。問。何故不約僧顯根本耶。答。約佛顯時。已攝
僧故。因地信解。軌則修行。即是僧寶。今文雖唯二。
義必兼三。故約能為三寶。名為根本也。又是所信
法中之根本故。以終教所宗。唯此真法萬緣所起。
起自真如。會緣入實。入於真如。菩薩發心。先緣真
如。起信發解。修行契證。咸歸真如。故於所信法中
為根本也。信若不信真如。信則名邪。故寶性論云。
不信真如。有五種失。謂自輕。輕他。執人。執法。起惡
見。是知反此。則為五得。由是發心。先令信此。非直
等者。不但起信。亦乃樂觀。樂觀。即行也。然此行是
即信之行。行所成信。方為實信故。問。云何是信真
如之相耶。答。唯信一寂滅心。不信一切諸法是信
真如之相也。以真如心性中。本無諸法。若見諸法
為有。是信一切法。不信真如理。今則不信諸法。是
信真如理也。亦可樂念觀察。方名為信。如世間人。
觀彼所作。彼順所勸。方名為信。若不爾者。焉為信
耶。信則所言之理順。順則師資之道成矣。故以樂
念。釋成其信。信佛等者。是信報身。謂身語意業法
門辨才。色相具足。依報莊嚴。故云無量功德。如前
論云。身有無量色。色有無量相。相有無量好。所住
依果。亦有無量種種莊嚴。常念等者。以信佛有功
德故。願成此身。具一切智。以願求故。而念恭敬供
養。起於善根。修佛因也。信法等者。此是行法。此法
能除慳貪毀禁等障。是有大利益也。常念等者。略
則施等六度。次則十度。廣則八萬四千波羅蜜行。
以信有益故。復勤而行之。信僧等者。僧通凡聖。此
是登地已上聖僧。故云能正修行。聖通大小。此是
上乘大菩薩僧。故云自利利他。常樂下。揀非二乘。
故云菩薩眾。揀非地前。故云如實行。然常途四信。
謂信三寶及戒。此即人天乘中之信。今之四信。乃
<pb n="645"/>
是終實教中信也。不唯真如與戒不同。亦乃三寶
淺深有異。問。前說善根微少者。亦遇佛見僧求法。
與此何別。答。前以未信真如。故所見三寶。皆不稱
實。由是遇緣。却成退失。今以先信真如。故得所信
三寶。悉皆如實。由是增進。使信成滿也。斯則信真
如為佛本。信佛為所成。信法為所依。信僧為所學。
又此四種。即是教理行果。前三如次。是理果行。信
僧。即教也。僧能轉教。就彼求學故。疏中各二等者。
三段中。信佛等下。初。標德也。常念樂下。二。起求也。
又例前一中。亦二。信根本句。是初標所信之勝境。
所謂下。即次起觀念以樂證。
△次答修行（三）。初舉數標意。二徵起列名。三依門
牒釋。初舉數標意。
修行有五門。能成此信。
【疏】有信無行。則信不堅。不堅之信。遇緣便退。故修
五行。以成四信之心。令不退也。
【記】有五。舉數。成信。標意也。有信等者。信若無行。非
實信也。以信是順義。順而行之。乃為真信。將知此
行是成信之行。信是即行之信。此信則決定不退
也。如前所退者。不能如此故。
△二徵起列名。
云何為五。一者施門。二者戒門。三者忍門。四者進門。
五者止觀門。
【疏】止觀合修。定慧雙運。二門不二。故唯五也。
【記】云何。徵也。一下。列也。疏云止觀等者。以諸經論。
皆說六度。此中唯五者。以後二修時。不得相離故。
初修為止觀。修成為定慧。但時異而體不異也。問。
何故止觀合修耶。答。若不雙修。皆成邪故。涅槃經
說。定多慧少。不見佛性。慧多定少。見性不了。定慧
等學。明見佛性。又諸處說。不見佛性。無明邪見。自
此而生。故今合修。免招二過。下文自釋。
△三依門牒釋（五）。初施（至）。五止觀。初施。
云何修行施門。若見一切來求索者。所有財物。隨力
施與。以自捨慳貪。令彼歡喜。若見厄難恐怖危逼。隨
己堪任。施與無畏。若有眾生來求法者。隨己能解。方
便為說。不應貪求名利恭敬。唯念自利利他。迴向菩
提故。
【疏】一。若見一切下。資財施也。二。若見厄難下。無畏
施也。三。若有下。法施也。
【記】云何句。徵也。若見下。釋也。來求索者。即受施人
也。不同善德局七種人。故云一切。則不擇冤親老
幼。病徤高下。貧窮遠近等。所有下。是所施物也。隨
力之言。似有兩意。一。隨貧富之力。二。隨捨施之力。
若隨其力。必不強為。免生惱也。以自下。即行施意
也。自捨慳貪者。隨性行檀。是自利行。令彼歡喜者。
濟物垂惠。是利他行。故知菩薩。雖舉一行。二利已
兼。此則以布施攝貧窮也。資財施者。資身之物故。
亦名外財。身外物故。亦名資生財。資於生命故。準
正法念經。說十二種垢施。一。於眾生不平等施。二。
為男女欲因緣故施。三。有所怖畏。施與王者而求
救故。四。以癡心施。如外道齋會等。五。不知業果。但
學他施。六。乞者苦求方與。七。知他有物。施之令信。
後得侵損。八。施物囑之。令破和合。共為一友。後與
衰惱。九。與男女物。令使成親。或令男與女。或令女
與男。或即反之。十。賤買諸物。於齋會日。貴價賣之。少
分饒之。十一。為名稱故施。十二。妻子饑貧與物。離
此十二。即名淨施。除此復有十二種具足施。不能
繁述。優婆塞戒經。菩薩行施。應離五法。一。施時不
選有德無德。二。施時不說善惡。三。施時不擇種姓。
四。施時不輕求者。五。施時不惡口。復有三事。施已
不得勝妙果報。一。先多發心。後則少與。二。選擇怯
物。持施與人。三。既行施已。心生悔恨。離茲三事。其
果勝妙。厄難危逼者。受施人也。隨己堪任者。所施
<pb n="646"/>
力也。盡力所及。不惜不悋。施與無畏者。正行施也。
亦是行施意。或縲紲之難。或水火之災。或狼虎之
殃。或冤家之怖。如是一切眾生。凡有所畏之事。皆
護令安樂。得無所畏。來求法者。即受施人。三乘五
乘。或請或問。皆名求法也。隨已下。所施法。不能不
解者。輙不與言。於能解處。即與說之。方免誤人。亦
免尤難。孔子曰。知之為知之。不知為不知。是知也。
又云。多聞闕疑。慎言其餘。則寡尤。方便說者。要以
種種言辨巧。便引勸。使其信受不。得直置。令其
誹謗。故法華云。有問難不瞋。隨順為解說。不應下。
明行施意。不貪名利等。反明其非以誡止也。故前
論云。所謂為令眾生。離一切苦。得究竟樂。非求世
間名利恭敬故。惟念下。順明其是以勸行也。自既
如此。令他亦然。準智論云。佛說施中。法施第一。何
以故。財施有量。法施無量。財施欲界報。法施出三
界報。財施不能斷漏。法施清升彼岸。財施但感人
天果。法施通感三乘果。財施愚智俱能。法施智者
方能。財施惟能施者得福。法施通益能所。財施愚
畜能受。法施唯局聰人。財施但益色身。法施能和
心神。財施能增貪病。法施能除三毒。由是比校。法
施第一。願諸學者。審而行之。迴向菩提者。願令自
他。同圓佛果種智。此為法施之宗本。亦為前二施
之旨歸。若不迴向。同於有為有漏法矣。
△二戒。
云何修行戒門。所謂不殺。不盜。不婬。不兩舌。不惡口。
不妄言。不綺語。遠離貪嫉。欺詐謟曲。瞋恚邪見。若出
家者。為折伏煩惱故。亦應遠離憒閙。常處寂靜修習
少欲知足頭陀等行。乃至小罪。心生怖畏。慚愧改悔。
不得輕於如來所制禁戒。當護譏嫌。不令眾生。妄起
過罪故。
【疏】一。不殺下。攝律儀戒也。二。若出家下。攝善法戒
也。先。行善戒相。從乃至小罪下。次。明護戒心。三。當
護下。攝眾生戒也。
【記】論所謂下。如次是其十善。則離身三口四意三
之惡也。不殺者。普該蠢物。不唯於人。不盜者。一針
一草。不但五錢已上。不婬者。觸身即犯。不論道與
非道。兩舌者。鬪搆兩頭之說。惡口者。無稽難聽之
聲。妄言者。虛誑不實之語。綺語者。粉飾巧偽之談。
此等並無。故皆言不。貪。謂惡欲。嫉。謂妬忌。欺。謂陵
犯。詐。謂虛偽。謟。謂罔冐曲。謂違理。其嫉欺恚。是瞋
之分。謟曲。是貪之分。邪見者。亦名惡見。即身邊等
五見也。今言邪者。五中之一。此等並無。故云遠離。
然菩薩以慈悲愍物。故殺戒為先。小乘以厭離生
死。故婬戒為首。旨趣有異。故教儀不同。若據十善。
本是人天因緣。今菩薩所修。趣果則異。準華嚴經
說。有五等人。皆修十善。感果不同。謂凡夫。聲聞。緣
覺。菩薩。及佛。淨名云。持戒是菩薩淨土。菩薩成佛
時。行十善道滿願眾生。來生其國。十善是菩薩淨
土。菩薩成佛時。命不中夭。大富。梵行。所言誠諦。常
以輭語。眷屬不離。善和諍訟。言必饒益。不嫉不恚
正見眾生。來生其國。故知十善不異。修心不同也。
然行十惡。準俱舍說。各招三種果。一。異熟。二。等流。
三。增上。異熟可知。略辨餘二。殺生中。一等流果者。
壽命短促。二增上果者。光澤鮮少。偷盜中。一。財物
匱乏。二。多遭雷雹。邪婬中。一。妻不貞良。二。多諸塵
埃。妄語中。一。多遭誹謗。二。多諸臭穢。兩舌中。一。親
友乖穆。二。所居險曲。惡口中。一。常聞惡聲。二。田多
荊棘。稼穡匪宜。綺語中。一。言無威肅。二。時候變改。
貪中。一。令貪熾盛。二。令果少遂。瞋中。一。令瞋熾盛。
二。令果麁疎。邪見中。一。令癡熾盛。二。令果空無。此
皆初是等流。二是增上也。攝律儀者。此殺等十。是
惡律儀。止之不行。即成善法。攝取不捨。即名為戒。
出家等者。前律儀戒。即通在家出家。此善法戒。唯
<pb n="647"/>
局出家者。為折伏下。處靜之意。若處人寰。難斷煩
惱。故須脫俗離塵。燕居林藪。遺教經云。於閑靜處。
思滅苦本。念所受法。勿令至失。月藏經中。廣有此
說。且釋迦如來。捨王宮。詣雪山。因行六年。果圓萬
德。垂斯範者。葢為此也。少欲等者。見得思義。故云
知足。財無苟得。故云少欲。頭陀。此云抖擻。謂抖擻
三界煩惱業報故。然有十二種。謂衣三。食三。依處
六。處說六者。一。住空閑處。謂離眾憒閙。居阿練若。
身遠離故。心離欲葢。益諸善故。二。端坐不臥。謂若
行若立。心動難攝。然亦不久。應受常坐。若欲睡時。
脇不著席。三。樹下坐。謂順佛法故。如佛成道。轉法
輪。入涅槃。皆在樹下。此能治房舍貪。易入道故。四。
塚間坐。謂塚間常有悲哭聲。死屍狼藉。無常不淨。
觀道易成。五。露地坐。謂樹如半屋。愛著猶生。又雨
濕鳥喧。污穢不淨。若露地處。光明遍照。令心明利。
空觀易成。六。隨有草坐。謂隨心所得而坐其上。離
所愛著。不惱他故。食中三者。一。常乞食。謂依法乞。
當制六根。不著六塵。亦不分別男女等相。得與不
得。若好若惡。不生憎愛。若請食者。或得不得。貪恨
易生。若同僧食。處分使人。心則散亂。不入道故。二。
節量食。謂念身中八萬戶蟲。蟲得此食。皆悉安隱。
我今以食。攝此諸蟲。後得道時。以法攝彼。又雖一
食。恣貪極噉。腹脹氣塞。妨廢行道。隨所得食。三分
食二。身則輕安。名節量食。三。一坐食。謂若重食者。
失半日功。不為養身。斷數數食。即四分律不作餘
食法。頭陀經中云。中後不飲漿。衣中三者。一。唯畜
三衣。謂白衣好畜種種衣。外道苦行。裸形而已。今
佛弟子。應捨二邊。但三衣也。又離多求。及守護故。
二。糞掃衣。謂拾糞掃物。納作衣故。以此覆寒障露。
離貪遠賊。無奪命難故。三毳衣。謂或三衣。或長衣。
一切皆用毛毳而作。不畜餘衣故。然此十二。葢是
知足之行。涅槃。智論。瑜伽。俱明其義。故知惡貪多
欲。出家者是所不宜。應深誡之。乃至等者。以小況
大。意云。小罪尚須生畏。大過豈得安然。超越之言。
故云乃至。欲作即怖。已作即畏。畏墮苦故。慚天愧
人。故云慚愧。又慚謂崇重賢善。愧謂輕拒暴惡。改
悔者。改於往過。別修善業。悔前所作。憶恨在心。不
得輕戒者。如菩薩戒說。於十重戒中。犯微塵許罪。
便不得發菩提心。失比丘位。國王位。乃至佛位。仍
二劫三劫墮三途中。不聞父母三寶名字。何況具
足犯十戒也。故戒序云。莫輕小罪以為無殃。水滴
雖微。慚盈大器。剎那造罪。殃墜無間。故涅槃中。有
浮囊之譬。則知佛所制戒。豈得輕而犯之。攝善法
者。依此戒約。則一切善法。自然攝取。護戒心者。謂
夕惕若厲。造次弗離。護之若珠。纖毫無犯也。攝眾
生戒者。此當涅槃所說。息世譏嫌戒也。謂行非律
儀。及受畜非法之物。招人譏謗。即生他罪。他罪所
生。本由於己。故須護之。護之即不謗。不謗即自然
發心。發心即受化。受化即成攝取義也。
△三忍。
云何修行忍門。所謂應忍他人之惱。心不懷報。亦當
忍於利衰毀譽。稱譏苦樂等法故。
【疏】應忍句。一。他不饒益忍也。亦當下。二。安受苦忍。
利等八者。財榮潤己曰利。損耗侵陵曰衰。越過以
謗曰毀。越德而歎曰譽。依實德讚曰稱。依實過論
曰譏。逼迫身形曰苦。心神道悅曰樂。
【記】云何。徵起。所謂。釋義。他不饒益者。亦名耐怨害
忍。謂被冤家惱害。是他不饒益。忍耐彼苦。無懷報
心。然所不報。有其二意。一為解冤結故。如律中長
生王偈云。以怨報怨。怨終不止。唯有無怨。怨自息
耳。智度論中亦同此說。二。為證佛果故。以有智慧。
知彼此境。空無所有。能忍是事。彼疑有瞋。現同伴
侶。與其偕和。因之得證無上菩提。此如瑜伽論說。
<pb n="648"/>
又行人若遭他苦時。應作三思五想。以忍彼事。三
思者。一。責業牽殃思。謂菩薩若遇他害。應作是思。
此我先業。應合他害。今若不忍。更增苦因。便非愛
己。成自苦縛。是故須忍。二。性皆行苦思。又自他身。
性皆行苦。彼無知故。增害我身。我既有知。寧增彼
苦。是故須忍。三。引劣況勝思。二乘自利。尚不苦他。
我既利他。應忍斯苦也。五想者。一親善想。二。唯法
想。三。無常想。四。有苦想。五。攝受想。廣如彼說。又金
剛忍辱仙人。亦同此意。論語中說。以直報怨。以德
報怨。今耐怨忍。同以直報怨。若準上怨與上樂義。
即以德報怨。仁人與菩薩。優劣可知。故此亦名為
生忍。是忍外障者也。安受苦忍者。亦名自能安受
忍。於違順境。安然忍受。不動念故。財榮潤己者。不
論多少。但取一切潤己之事。盡名為利。損耗侵陵
者。此亦不論多少。但取一切損己之事。皆名為衰。
越過謗者。如有小過。毀之言大。越德歎者。如有片
善。譽令其廣。依實讚者。如有一德。亦言一德。依實
過者。如有一過。亦言一過。逼迫形者。打擲寒熱飢
渴蚊蚋等。但是一切有不安者。盡名為苦。心適悅
者。清凉飽煖視聽香味等。凡是一切暢快之事。悉
名為樂。有說得財名利。失財名衰。談惡為毀。談善
為譽。對面談善為稱。對面談惡為譏。苦樂。即二受
也。與此所說。各是一意。於利譽稱樂。忍之不喜。於
衰毀譏苦。忍之不瞋。是故論中通言忍也。然境界
雖多。總攝不過違順之二。又於二中。各有四義収
盡。二四合說。以成八風。謂之風者。能擊眾生心海。
起貪瞋煩惱浪故。今令忍之。則八風不能動也。然
於中違則易忍。順則難忍。不唯難忍。抑亦難防。如
賊與子。盜於家財。防之難易。可以比知。故天台說
為強輭二賊。不能安忍。無生聖智。何以現前。且如
令尹子文。三仕三黜。無喜無慍。況行菩薩之行。焉
得於違順境而不忍乎。故此亦名為法忍。是忍內
障者也。更有諦察法忍。但於忍境。體法無生。唯心
所現。三輪空寂。唯一真實。即是觀察無生忍也。故
清凉云。耐怨害忍。是諸有情成熟轉因。能忍他人
所作怨害。勤修饒益有情事時。由此忍力化生。雖
苦而不退轉。安受苦忍者。是成佛因。寒熱飢渴種
種苦事。皆能忍受。無退轉故。諦察法忍者。是前二
忍所依止處。堪忍甚深廣大法故。今行忍時。隨順
真如法性為本。即是此忍義也。
△四進（二）。先正顯修行進門。次別明除障方便。
先正顯修行進門。
云何修行進門。所謂於諸善事。心不懈退。立志堅強。
遠離怯弱。當念過去久遠已來。虛受一切身心大苦。
無有利益。是故應勤修諸功德。自利利他。速離眾苦。
【疏】於諸下。一。勤勇精進。立志下。二。難壞精進。當念
下。三。無足精進。念己長淪。虛受大苦。以自勸勵。修
善無厭。是故下。總結勸修。
【記】云何。先。徵起也。所下。次。正顯中。初。別明也。諸善
事者。前三（施等）後二（禪等）一切（方便等）善法。心不懈者。身
由於心。故但言心。懈。謂懈怠。不能敏行。退。謂退墮。
中道而廢。勤勇精進者。勤恪。勇猛也。勤故不懈。勇
故不退。斯則於有義事。勇往而前進也。如子路問
孔子曰。君子尚勇乎。子曰。義以為尚。君子有勇而
無義。為亂。小人有勇而無義。為盜。又云。見義不為。
無勇也。又勇之相者。如淨名云。譬如勝怨。乃可名
勇。此即唯識論中攝善精進也。難壞者。志堅不怯。
決定取辦。詩云。我心匪石。不可轉也。我心匪席。不
可卷也。所以然者。以知生死。定為苦故。佛果。必為
樂故。眾生與己無異。足可度故。由是千化不變其
慮。萬境順通其道。乃至喪身致命。決不捨菩提心。
故寶藏論云。決歸者。不顧其疲。決戰者。不顧其死。
決學者。不顧其身。決道者。不重其事。此其難壞相
<pb n="649"/>
也。即唯識論被甲精進義。故論云堅強不弱。無足
者。修諸二利善行。意中總無厭足。表異二乘。得少
為足。則欲而不貪也。以念等者。正釋論義。可知。此
即唯識論中利樂精進也。又同唯識三練磨文。彼
云。修勝行時。有三退屈。而能三事練磨其心。於所
證修。勇猛不退。一。聞無上正等菩提。廣大深遠。心
便退屈。引他已證大菩提者。練磨自心。勇猛不退。
二。聞施等波羅蜜多。甚難可修。心便退屈。省己意
樂能修施等。練磨自心。勇猛不退。三。聞諸佛圓滿
轉依。極難可證。心便退屈。引他麤善。況己妙因。練
磨自心。勇猛不退。由斯三事。練磨其心。堅固熾然。
修諸勝行。初練是三進義。次練同初進。三練成二
進。無性頌云。汝已惡道經多劫。無利勤苦尚能超。
少行苦行（二練義）得菩提（初練義）。大利（三練義）不應生退
屈。論云是故等者。二。結勸。從來為不修。身心常苦
惱。如今若不修。依前是苦惱。由是尅己造修。於行
無墮也。則善人行善。唯日不足。故遺教經云。汝等
比丘。若勤精進。則事無難。是故汝等。常勤精進。譬
如小水常流。則能穿石。若行者之心。數數懈廢。譬
如鑽火。未熱而息。雖欲得火。火難可得。是故精進。
總結勸者。修諸功德。結攝善勤勇。自利利他。結利
樂無足。速離眾苦。結被甲難壞。故論云應勤修也。
△次別明除障方便（二）。初障。二治。初障。
復次若人雖修行信心。以從先世來。多有重罪惡業
障故。為邪魔諸鬼之所惱亂。或為世間事務種種牽
纏。或為病苦所惱。有如是等眾多障礙。
【疏】復次下。此下有二。一。以從下。內有業障。即因也。
二。為邪下。外感報障。即緣也。
【記】論若人者。此指十信初心之下品也。業障者。亦
有煩惱障。今但舉麤也。邪魔等者。邪。謂六師外道。
魔。謂一切天魔。諸鬼。謂堆惕魑魅等。如下所說。事
務者。世間一切公私之事。其數甚多。故曰種種。如
是。指上因一（業也）緣三（魔事病也）。等者。該餘障礙。報障者。
由內有業障故。前說善根熏習。便見佛身。今明惡
業因緣。乃見魔鬼。將知外境。皆由內心。非有無因
而妄緣果。如形端則影直。源濁則流昏矣。
△二治。
是故應當勇猛精勤。晝夜六時。禮拜諸佛。誠心懺悔。
勸請隨喜。迴向菩提。常不休廢。得免諸障。善根增長
故。
【疏】此下有二。一。應當下。總明除障方便。如人負債。
依附於王。則債主無如之何。如是行人。禮拜諸佛。
諸佛所護。能脫諸障。二。誠心下。別對滅除四障。一。
懺悔。除惡業障。二。勸請。除謗法障。三。隨喜。除嫉妬
他勝障。四。迴向。除樂三有障。常不廢者。總結能治。
得免障者。總結所治。善根增者。結益。由此四障。能
令行人。不發諸行。不趣菩提。故四行治盡。善根長
也。又初一治業障。以止持故。後三長善根。以作持
故。
【記】總明除障者。準華嚴行願疏中。禮佛亦是別除
一障。即我慢障也。與今疏文。各是一意。如人下喻。
如是下。合。行人合負人。罪業合負債禮佛合依王。
佛護脫障。合魔鬼病務。遠離無礙。誠心者。以諸障
起時。心皆猛惡。故今除遣。必在虔誠。故智論云。身
精進為小。心精進為大。外精進為小。內精進為大。
猶如赫日。可以消堅冰。烈風。可以摧巨木。苟有至
誠。必有動天地。感鬼神。使所作事。決不違於願也。
懺悔者。懺則陳露其先罪。悔則改往以修來也。除
惡業者。謂除十惡業也。廣則三障（業障。煩惱障。報障）四障
（加一見障）。得依正具足故。勸請者。於中有請轉法輪。請
佛住世之異。今通而言之。但云勸請。除謗佛法障
者。得多聞智慧故。隨喜者。三乘四生。所有片善。皆
隨順稱揚。歡喜讚歎。除嫉妬障者。得廣大眷屬故。
<pb n="650"/>
向菩提者。亦合迴向實際。及與眾生。意含此二。除
樂三有障者。成廣大善故。謂迴因向果。成菩提大
善。自不樂於欲有。迴自向他。成利生廣善。自不樂
於色有。迴事向理。成實際廣大善。自不樂於無色
有也。論常不下。通結能所治益也。常不休廢。謂念
念相續。無有間斷也。能治者。謂行此四行。皆不廢
故。對障稱能也。得免諸障。謂不論內障外障。皆潛
消也。所治者。即上之四障。皆脫免故。對行稱所也。
善根增長。謂信心漸進。無有退轉也。結益下。懺治
業盡。則進根增。勸治謗盡。則慧根增。隨治妬盡。則
念根增。向治有盡。則定根增。四障既滅。四行既成。
四根既長。則禮佛功德。從此圓顯。而修行信心。亦
從此成滿矣。然此障盡善生。行成根長。豈非進修
之利益哉。又下。上之一釋。通明也。此之一釋。別說
也。謂常不句。總於四行。得免句。別約初一。善根句。
別約後三。故云又也。初一等者。謂先由迷倒。不知
罪福。妄行十惡。今由懺悔。畢故不造新。故云止持
也。後三等者。以勸請隨喜等。是行善故。應作須作。
故云作持也。廣如行願疏鈔。
△五止觀（二）。先略明。次廣釋。先略明（二）。初徵。二
釋。初徵。
云何修行止觀門。
【疏】寄問以標。
【記】止觀門者。此被十信初心之中品也。
△二釋（三）。初止。二觀。三俱。初止。
所言止者。謂止一切境界相。隨順奢摩他觀義故。
【疏】謂下。先由分別。依諸外塵。今以覺慧唯識道理。
破外塵相。塵相既止。無所分別。故云止也。此是方
便。隨下。奢摩他。此云止。但今就方便。存此方語。約
正止。即存梵言也。以雙現時。方名止觀。故今但言
隨順。
【記】所句。牒門。謂下。釋義。先由二句。此明未修行已
前。心境俱不止也。今以下。正明修止。謂以如覺。覺
知諸塵境界。唯識所現。無外境相。塵境既寂。分別
不生。心境俱止也。即破塵相為止境。無分別為止
心。心境兩亡。寂常心現。此同禪宗無念義。謂一切
善惡。都莫思量。言下自絕念想。圓覺云。應當正念。
遠離諸幻。方便者。謂上是修止之方便。未是正修
相也。故先德云。趣寂之前。萬境俱泯。發慧之後。一
切皆如。但今下。料揀奢摩止意。先難曰。文中何不
竟云隨順止觀義故。而又標梵音耶。故疏通曰。意
在顯別。故雙標唐梵。謂以正修名奢摩他。前修方
便名為止也。下觀亦準此知。以雙下。釋出隨順觀
義。雙現者。揀前方便中單有止也。隨順有二義。一。
揀方便內初修止時。未得隨順。二。揀正修中奢摩
觀時。雙現前故。今且約後義。既言隨順。將知未是
正止也。以即觀之止。方名正止。今既一向止息。但
是止之方便。未得名為止行。故論但云隨順奢摩
他也。問。此行既亦是止。云何復言觀耶。答。正修之
時。止觀雙運。止若無觀。不名真止。是故正修。止亦
名觀。奢摩他觀名義以此。故圓覺中。名為靜觀。然
雖名觀而今言止者。以就泯相。觀於真如。真如無
相向即心絕。心絕則成止義。亦是即空觀也。下觀
中並例此思之。
△二觀。
所言觀者。謂分別因緣生滅相。隨順毗鉢舍那觀義
故。
【疏】依生滅門。觀察法相。故言分別。毗鉢舍那。此云
觀。如瑜伽論。菩薩地云。此中菩薩。即於諸法無所
分別。當知名止。若於諸法勝義理趣。及諸無量安
立理趣。世俗妙慧。當知名觀。是知依真如門。止諸
境相。無所分別。即成根本無分別智。依生滅門。分
別諸相。觀諸理趣。即成後得智。然此二門唯一心。
<pb n="651"/>
是故雙運。方得名為正止觀也。
【記】所句。牒行門。謂下。釋義相。依生下。疏文分二。先。
別釋文義。依生滅者。前依真如門。泯相絕心。照而
常寂故名為止。今約生滅門。觀諸法相。隨流反流。
染淨因果。凡聖色心。差別不同。寂而常照。故名為
觀。分別。即觀之別名也。此則能善分別諸法相。前
則於第一義而不動也。然亦方便相耳。未是正修。
此云觀者。亦就方便。故存華言云觀。約正修。即依
西音毗鉢舍那。以即止之觀。方名正觀。今既一向
分別。但是觀之方便。未成觀行。故今但言隨順毗
鉢舍那。揀異正修現前時也。問。既言毗鉢舍那。云
何又言觀義。答。有三意。一。正止中。即止之觀。名為
觀境。故云奢摩他觀。揀方便內。但止境界相。未得
成觀境也。正觀中。即觀之觀。名為觀智。故云毗鉢
舍那觀。揀方便內。但觀因緣相。未得成觀智也。二。
觀中兼止。名真正觀。觀若無止。不名真觀。故正修
雙運時。始與毗鉢舍那觀義相應也。三。方便。則單
止單觀。正修。則具足四句。一。寂而常照。名止觀。即
奢摩他觀義。二。寂之又寂。名止止。即奢摩他止義。
三照而常寂。名觀止。即毗鉢舍那止義。四。照之又
照。名觀觀。即毗鉢舍那觀義。知此觀觀之意。止止
不須說矣。故於一心四句之中。隨舉一句。餘句皆
具。實教止觀。妙在於是。此於圓覺中。名為幻觀。亦
是即假觀也。如瑜伽下。次。通證止觀三。先。正引論
文。菩薩地者。彼論有十七地。此是菩薩地中文。無
所分別。即根本智因也。勝義。真諦理。安立。俗諦理。
世俗妙慧。即後得智因也。是知下。次。會入二門會
彼二諦二智。入今二門（真如。生滅）。以成二行（止。觀）也。然此
下。三。結出所以。謂依一心上。開二種門。依此二門。
起於止觀。今止觀雙運。入於二門。會通二門。還歸
一心。是故止時。即觀之止觀時。即止之觀。如此。方
得契心。契心始名真止觀矣。此乃以修止觀。契性
止觀。上且釋成雙運所以也。又二門唯一心。故一
心止觀。方為正修。若單止單觀並名方便。斯則起
後俱修義也。具此二意（一。結前。二。生後）。故於是處綴之。
△三俱。
云何隨順。以此二義。漸漸修習。不相捨離。雙現前故。
【疏】以此等者。此下有二。一。顯能隨之方便。雙現句。
二。明所隨之止觀。隨相而論。止名定。觀名慧。就實
而言。定通止觀。慧亦如是。如梁攝論云。十波羅蜜。
通有二體。一。不散亂為體。謂止定。二。不顛倒為體。
謂觀慧也。
【記】云何句。先。躡前徵起。難云。前止觀中。何不竟言
得入。而言隨順耶。以下。次釋成俱義。通云。前之單
止單觀。屬方便。非正修。故言隨順。今止時具觀。觀
時具止。寂照雙流。定慧均等。二門俱在一心中得。
方可名得入也。俱義以此。二義者。即前止一切境
界。觀生滅因緣也。漸漸不相離者。然此止觀初首
方便。行人修時。雖未雙現。漸漸習至久後。須相資
而行。不可孤運。輙相捨離。即是隨順方便相也。雙
現前者。止觀雙運習純熟時。靜必有明。未有明而
不靜者也。明必有靜。未有靜而不明者也。如是止
觀雙現前時。即正修中得入相也。上之一心四句。
正於此俱門攝。餘可例知。疏一顯下。消文。隨相下。
明義。由隨相義。故有單修方便。由就實義。故有雙
運現前。如梁攝下。引證。通有二者。此二通與十度
為體。其猶於水。澄而復清。方能鑒像。以二門於一
心開。焉可定慧而不俱耶。此俱修門。圓覺中名為
寂觀。寂滅止觀二邊相故。亦是即中觀也。又總上
三門。皆有止觀。初止門中。離相止。無生觀。統名真
如止觀門。二觀門中。隨相止。因緣觀。統名生滅止
觀門。三俱門中。法性止。不二止。唯心觀。無住觀。統
名一心止觀門。餘如前行根本方便中說。
<pb n="652"/>

大乘起信論疏筆削記會閱卷第九
音釋
筒音同。竹筒。
逈凶上聲。高出也。
謟音剷。面諛曲從也。
盪音蕩。磨也。滌也。
蠲音捐。除去也。
阿耨菩提此翻無上覺道。
鍊音戀。謂煅煉。治金也。
踰繕那舊曰由旬。四十里也。
忉利此云三十三。
夜摩華言時分。
兜率華言知足。
繒音情。帛也。
曙音署。旦也。曉也。
縲紲音雷悉。索繫也。
憒音愧。喧閙。
訟音頌。諍辯。
雹音薄。雨冰。
稼穡音嫁色。種曰稼。斂曰穡。
荊棘音京急。凡有刺者。
燕居私居靜室也。
藪音叟。大澤。
詣音異。至也。
抖擻音斗叟。抖去其塵。擻除其垢也。
阿練若華言無喧雜。
脇音歇勒。左右腋下也。
脹音脹。膨脝。
裸音魯。袒肩露形也。
毳音翠。獸毛縟細者。
惕音鉄。敬懼也。
諧音涯。偶合也。
擲音直。拋也。
蚋音芮。蠅虻也。
黜音尺。罷退也。
慍音蘊。含怒意。
恪音却。端謹也。
六師一。富蘭那。二。末伽黎。三。刪闍夜。四。欽婆羅。
五。迦旃延。六。若提子。
赫音黑。日曝。火炙也。
摧音崔。挫折也。

<sarticle>大乘起信論疏筆削記會閱卷第十</sarticle>

唐　西京太原沙門　法藏　述疏
　　終南草堂沙門　宗密　錄註
宋　秀州長水沙門　子璿　修記
清　錢塘慈雲沙門　續法　會編
　　順天府府丞　戴京曾　閱定
△次廣釋（三）。初止。二觀。三俱。初止（五）。初修方便。
二顯勝能。三辨魔事。四簡真偽。五示益勸。初修
方便（二）。初明勝人能入。次顯障者不能。初明勝
人能入（二）。初託靜息心修止方便。二止成得定除
障不退。初託靜息心修止方便（二）。初約外緣。二
安內心。初約外緣。
若修止者。住於靜處。端坐正意。
【疏】住靜者。若具言之。有五緣。一者。閒居靜處。謂住
山林。及諸閒靜等處。若住聚落。必有喧動。二者持
戒清淨。謂離業障。若不淨者。必須懺悔。三者。衣食
具足。四者。得善知識。五者。息諸緣務。今略舉初。故
云靜處也。
【記】閒居等者。不作眾事。名之為閒。無憒閙故。名之
<pb n="653"/>
為靜。意令心寂。當須離喧。若欲離喧。宜去聚落。居
阿練若。繁塵不對。止則易成。此有三處。可修禪定。
一。深山絕人處。二。須阿蘭若處。離於聚落。極近三
里。即放牧聲絕。無諸憒閙。三者。遠白衣舍。清淨伽
藍之中。皆名閑靜處。故當第一。戒淨者。欲盛妙饌。
必資淨器。戒若不淨。定則不生。若知先所曾破戒
者。當宜依法懺悔。令戒如故。以戒不淨者。即有業
障。令修止不成。便感邪魔病事等以為侵撓也。衣
食等者。一。衣具足。以根有三故。上者。如雪山大士。
隨得一衣蔽形而已。中者。如迦葉糞掃三衣。不畜
餘長。下者。如多寒國土。及忍力未成之者。許三衣
之外。百一資身。二食具足者。此有四類。上者。隨得
充飢而已。中者。常行頭陀。受乞食法。下者。阿蘭若
處。受檀越送食。下下者。僧常食。及受請。除此。異求
多積。長貪妨道。今須衣食者。若闕一種。心有所慮。
得定無由。善知識者。有三。一者。辦力資緣。二者。同
行勸發。三者。教授法門。如鼎三足。闕一不可。息諸
緣務者。有四。一。生活。二。人事。三。工巧伎術。四。學問
讀誦。隨有一事。即有所妨。令不得定。
【疏】端坐者。調身也。先。安坐靜處。每令安穩。久久無
妨。次當正脚。或全跏。或半跏。若全跏者。先以左脚
置右髀上。牽來近身。令脚指與髀齊。次解緩衣帶。
使周正。不令坐時脫落。次以左手置右手上。壘手
相對。頓置脚上。牽來近身。當心而安。次當正身。先
挺動其身。并諸支節。作七八反。如自按摩法。亦勿
令手足差異。正身端直。令脊骨相當。勿曲勿聳。次
正頭頸。令鼻與臍相對。不徧不邪。不低不昂。平面
正住。次以舌約上齶。次閉眼不令全合。廣如天台
山顗禪師二卷止觀中說也。今略總說。故言端坐
也。
【記】正脚等者。押一脚為半跏。於中以右押左為降
魔坐。以左押右為吉祥坐。若兩脚相押為全跏。此
坐能令儀相端好。廣如智論說。故偈云。見[書-曰+(且-二+人)]跏趺
坐。魔王尚驚怖。何況入道人。端身不傾動。緩衣帶
者。恐坐久氣滿不安故。不令脫落者。儀相不妙。或
恐風寒故。約上齶者。禦風閉氣。免神散心馳故。然
欲閉口。先且吐[(曷-曰)/月]中穢氣。吐時開口放氣而出。想
身百脉不通處。教悉開通。出氣令盡。然始閉口。鼻
中內清氣。然閉口時。但得脣齒纔相拄耳。眼不全
合者。全開則掉。全合則昏。故但令斷外光而已。二
卷止觀者。即彼初學坐禪止觀。本只一卷。開應成
二也。彼有十門以修止觀。第一具緣。略如疏明。第
二呵欲。謂色聲香等五欲。所言呵者。了知此五。惱
惑眾生。因之受苦。不得解脫。深生厭離不復追攀。
乃名呵也。第三棄葢。葢謂貪欲。睡眠。恚。掉悔。疑也
所言棄者。覺知此五。葢覆眾生心性。不得解脫。如
日月為烟雲等翳。不得照明。今皆遠離。即名棄也。
第四調和者。謂調飲食不饑不飽。調睡不節不恣。
調身不寬不急。調息不澀不滑。調心不浮不沉。令
此五事。和暢得所故也。第五方便行者。謂欲。進。念。
慧。一心。以能志樂修諸禪定。出離世間。晝夜精勤。
進諸善法。念世無常。可輕可賤。禪定智慧。可貴可
重。於漏無漏。揀擇苦樂虗實之相。一心決定修行
止觀。以此名為方便行也。第六正修止觀。於中有
坐時修。歷緣對境修。並如彼文。第七善根發。即同
下文現報十益等。第八覺知魔事。如下文說。第九
治病者。先須知病所起。起有四種。一。從四大起。二。
從五藏起。三鬼神所作。四。業因所感。既知病已。即
以止觀治前二。以呪力治第三。修福懺悔治於第
四。第十證果。即入住不退。並如彼說。略知大況。若
要備見。可尋彼文。
【疏】正意者。調心也。末世行人。正願者少。邪求者多。
詐現寂靜威儀。苟求名利。心既不正。得定無由。離
<pb n="654"/>
此邪求。故云正意。意欲令其觀心。與理相應。自度
度他。至無上道。名正意也。
【記】調心者。心即是意。調伏心意。令趣向真正故。末
世下。出不正相。然戒定慧學。及諸雜行。多有是患。
菩薩戒疏云。佛法內人。多約四位起行。謂三學及
雜行。初約戒學者。有二類。一。矯異者。謂雖不破戒
性非質直。依邪思計。現異威儀。眩耀世間以求名
利。本無片心以求出離。然普抑餘人無異威儀者。
悉為無德。此是沙門賊。亦是威儀賊也。如迦葉寶
積等經說。二。淺識者。謂性非深智。恃己戒行。將為
出離。陵他乘急戒緩之眾。聞諸法空。便生恐怖。此
是佛法怨賊也。出佛藏經。二。約定學。亦二類。一。約
貪狂者。謂性樂名利。久在山中。心少澄靜。現得定
相。眩耀世人。招大名聞。普抑餘人無此相者。悉以
為非。此是阿蘭若賊也。出華手經。二。約邪慢者。謂
性非多聞。依山習定。鬼神加力。心定有見。既不善
覺知即恃此起慢。當大名聞。陵滅餘人。悉以為非。
毀傷佛法。此是魔黨大賊也。出起信論。及華手經。
三。約慧學者。亦有二類。一。約淺者。謂性少聽誦。學
無次第。為名利衝心。急預講說。己見臆斷。非毀古
今。唯求利名。元無出意。恃自無行。亦輕侮戒定。此
是賣佛法賊。當招大苦。出華嚴魔業。及楞嚴等經。
二。約深者。謂性雖明辯。於二乘三藏。文義少通。然
猶未得佛意。既當傳法。唯讚名利以勸後學。非毀
古今。顯自獨絕。恃此為德。起慢陵人。但誦持法藥。
而不自滅病。己負深愆。況更法中起病。甚不可救
奇哉。水中出火。以何滅之。此是害佛法之賊也。出
佛藏十輪等經。四。約雜行者。亦二類。一。約福行者。
謂性非質直。苟為姦計。共崇奇福。眩耀世人。招引
重䞋。意在以少呼多。用此活命。既遂其所求。即恃
此起慢。陵蔑餘人無利養者。悉以為非利養。既爾。
名聞亦然。此亦販佛法賊。出迦葉經。二。約餘行者。
謂性非慧悟。隨學一法。即便封著。眩此所學以招
名利。撥餘修者。皆非究竟。此亦愚人蠧害佛法賊
也。行人苟沾一患。宜深戒除去之。離此下。明今意。
皆可解。
△二安內心（二）。初約坐時修止。二約餘時修止。
初約坐時修止（二）。先離境。次除心。先離境。
不依氣息。不依形色。不依於空。不依地水火風。乃至
不依見聞覺知。
【疏】息。謂數息觀境。形。謂骨鎖等。色。謂青黃赤白四
相。地等五相。皆是事定所緣之境。見聞覺知。是識
一切處。通前為十一切處。亦可見聞等。是舉散心
時所取六塵。於此等諸塵。推求了達。知唯自心。不
復託緣。故言不依。
【記】皆事定者。兼前數息等。不唯此五也。十一切處
者。即青等四。空等五。及識為十。言一切處者。觀一
一法。皆徧一切處故。由此亦名十徧處觀。亦可等
者。謂不依心散亂時。眼所見色。乃至意所知法等
六塵。聞。謂耳鼻。覺。謂舌身。知即是意。攝六略盡。今
舉能取所也。於此下。釋意。以推此等。唯識所現。無
別有體。既知心外無塵。豈合將心外託。若不然者。
豈名修止耶。已上諸定所緣。皆是權小教中之所
施設。蹔令制心。漸發無漏。今此實教。故並不依。即
直賜寶乘。不與羊鹿也。
△次除心。
一切諸想。隨念皆除。亦遣除想。以一切法。本來無想。
念念不生。念念不滅。亦不得隨心外念境界。後以心
除心。心若馳散。即當攝來。住於正念。是正念者。當知
唯心。無外境界。即復此心。亦無自相。念念不可得。
【疏】一切下。除前諸境。更有餘心。皆亦遣也。亦遣除
想者。所遣既無。能遣不立。泯然寂靜。方名止也。以
一下。問。何故能所心想。並不存耶。故此答云。以法
<pb n="655"/>
本無想。欲順於法性故。能所皆不存也。念念下。轉
釋成法性無想所以。良以想無自性。窮之則空。故
無生滅自體可得。此乃即生無生。即滅無滅故也。
如陽炎水。本自乾耳。亦不得下。若心外有實境。心
緣此境時。抑令不緣。不可得故。後以心除心者。今
既心外無塵。即所取無相。所取無相故。能取自然
不生。何勞後心方更除耶。心若下。初習多馳。故攝
令住正。是正念下。何者正念。故云外境唯心。是為
正念。即復下。妄境既無。唯心亦寂。
【記】論分二。初。遣妄想。中三。一。正遣。餘心皆遣者。此
有二義。一。除見聞覺知外。更有心想。隨何等念。悉
皆除遣。二。除前數息骨鎖十遍處境觀想之外。更
有九想八背等一切事定觀想。悉皆不依。以今心
心向理故。揀去事想。故云皆除。所遣等者。依幻說
覺。亦名為幻。若說有覺。猶未離幻。說無覺者。亦復
如是。故亦須除。是則幻心滅故。幻滅亦滅也。以一
切等。二。釋成。順法性者。雖言一切法。意在真性。以
一切法。悉皆真故。皆同如故。廣如真如門說。斯則
離心緣相也。轉釋等者。科指此文。良以下。釋此文
意。前言法性本無想者。實由想體自空。本自不生。
今則無滅。此葢本空。非推之使空也。此乃下。會釋
文旨。非謂待無念時。方始不生不滅。以念念生處。
即是無生。念念滅時。即是不滅。如經云。初生即有
滅。不為愚者說。又經云。當處出生。隨處滅盡。陽𦦨
喻明可見。亦不等者。三重揀。若心等者。先反縱。意
云。外境若實有體。抑心不緣。終不可得。以不可不
緣之故。後得以心除心。此即縱其可除也。然剩者
之一字。復詳此文。似剩不故者之三字。但只可言。
抑令不緣可得。後以心除心也。義方彰顯。今既下。
次。正明。既知無境。心自不生。豈得放心外緣。後更
除遣。豈非自徒勞耶。如人令子為非。又復譴責。斯
何理耶。心若等者。二。住正念。二初。正顯。初習等者。
此與前為異。前則不放心外緣。此乃任運馳散。外
境等者。本無境界。妄起攀緣。是名不正。今則觀境
無境。知心無心。唯一實相。實相外更無別法。當爾
之時。分別不生。故名正念。即復等者。二離相。唯心
寂者。此唯心之相。亦不可得。前則離能所分別唯
一實相。名為正念。今則正念亦無自相。以凡所有
相。皆虗妄故。斯則亦不知知寂。亦不自知知。自性
了然故。不同於木石也。
△二約餘時修止。
若從坐起。去來進止。有所施作。於一切時。常念方便
隨順觀察。
【疏】非直坐時常修此止。餘威儀中一切時處。常思
方便。順於法性不動道理。
【記】餘威儀中者。即同天台歷緣對境修也。謂歷行
住坐臥作語等六緣。對色聲香味觸法等六境。且
如欲行。便自思惟。我今何故行。有利則行。無利則
不行。然於行時。了知行心。及行中一切事。皆不可
得。不可得故。妄念自息。名為修止。即觀上不可得
（行心。行等事）法。一一空寂。因緣故有。名為修觀。住等例
此。又於見色時修止觀者。見一切色。如鏡像水月。
悉不可得。不生分別想念。名為修止。色等因緣故
有。畢竟空寂。名為修觀。聲等例此。順法性理者。若
止若觀。俱順法性。以法性常寂常照故。然天台修
止。自分三止。觀亦復然。以約三諦境修故也。今此
文中。約真如生滅二門而修止觀。皆順一心。即是
雙運。雙運即是息二邊分別。中道第一義諦止觀
也。方便隨順者。以真如法性。舉心即錯。動念即乖。
故凡有思念觀察。皆為隨順方便也。
△二止成得定除障不退。
久習淳熟。其心得住。以心住故。漸漸猛利。隨順得入
真如三昧。深伏煩惱信心增長。速成不退。
<pb n="656"/>
【疏】久習下。一。止成。以心下。二。明止力附心。猛利得
定。深伏下。三明伏惑入位。即信滿入住。
【記】止成者。止前方便成也。未是即觀之止。附心者。
以久習故。隨心成止。以隨心故。即成三昧。即真如
三昧也。真如三昧。方是即觀之止。為奢摩他。梵語
三昧。此云正定故。伏惑等者。伏四住見修煩惱。未
能斷故。故云伏惑。然此亦有伏無明義。論言深伏。
意含此也。此當信位。若更增進。速入初住。故云信
滿入住。入住即不退。
△次顯障者不能。
唯除疑惑。不信。誹謗。重罪業障。我慢。懈怠。如是等人。
所不能入。
【疏】一。於理猶豫。二。闡提。三。外道。四。五逆四重。五。恃
我自高。六放逸不勤。是六種障。隨有一種。即不能
入。
【記】理猶豫者。於上甚深義理。是非不定。如圓覺經
二十五輪云。一念疑悔。則不能入。闡提者。阿闡提。
此云無信。此則一向以為不是故。不同疑惑。外道
者。為宗習邪法故。誹謗正道。此乃非唯不信。更加
此過。故異前也。五逆者。弑父。弑母。弑阿羅漢。破和
合僧。出佛身血。四重者。殺。盜。婬。妄。問。前疏文云。有
業障者。但令懺悔今何除之答。此中所除。約不懺
者。懺則能入。不同小乘有定業故。涅槃經云。未入
我法。業則決定。若入我法。則不決定。恃我者。一。恃
我故不修。二。修之存我相。二皆不入。故圓覺云。彼
修道者。不除我相。是故不能入清淨覺。放逸者。或
貪放逸故不修。或修之不勤。亦不得入。學如不及。
猶恐失之。況此類乎。是六下。非謂具此六障。方不
得入。但於六中。或有一障。便能障道。不得三昧。
△二顯勝能（二）。初能生一行三昧。二能生無量三
昧。初能生一行三昧。
復次依是三昧故。則知法界一相。謂一切諸佛法身。
與眾生身。平等無二。即名一行三昧。
【疏】復下。一。標立。謂下。二。釋相。即名句。三。顯名。
【記】佛法身與眾生身無二者。有三意。一者。意取眾
生法身故。二者。法身流轉五道。名曰眾生故。三者
眾生相空。即法身故。於此三中。初後為正。故淨名
云。如自觀身實相。觀佛亦然。平等即無二。無二即
一相也。一行三昧者。即真如三昧也。謂住真如境。
故名真如三昧。以真如無異相故。但行造此法。故
名一行三昧。此乃由境一故。使智行亦一也。前則
從境得名。此則通於法行。科云能生者。其實即是
義說為能生也。
△二能生無量三昧。
當知真如。是三昧根本。若人修行。漸漸能生無量三
昧。
【疏】以此真如三昧。能生無量三昧。故名三昧根本
也。若人下。文殊般若經云。何名一行三昧。佛言。法
界一相。繫緣法界。是名一行三昧。入一行三昧者。
盡知恒沙諸佛法界。無差別相。乃至廣說。是名上。
皆一行三昧。入一行下。明無量三昧。
【記】當知下。初。躡前生起。若人等。二。正明本義。以此
真如等者。由真如是一切法根本故。修此三昧。亦
與一切三昧為根本也。修行漸能生者。此三昧既
是根本。若入此者。則能生長一切三昧。以末從本
生。故諸三昧。自此成也。文殊下。引證。法界一相者。
所緣之境也。繫緣法界者。能緣之心也。停心諦理。
與境冥合故。諸佛法界者。諸佛所證法門。河沙無
量。隔別不同。然亦一一不異法性。入此三昧者。皆
悉得知。無有差別也。是名下。消釋彼文。上義證前
文。下義證今文。如理會通。
△三辨魔事。
梵語魔羅。此云殺者。謂能奪行人功德之財。殺智
<pb n="657"/>
慧之命。而言事者。葢佛以功德智慧。度眾生令入
涅槃為事。魔不如是。常以破壞眾生善根。令流轉
生死為事。以魔樂生死故。三界羣品。盡屬於魔。今
修行之人。志欲出離三界。又發弘誓。廣度眾生。魔
懼減少眷屬。故來撓之。令其退墮。行人要須辨識
而降伏之。然有四種之異。一。煩惱魔。二。蘊魔。三。死
魔。四。鬼神魔。前三在內。以內修伏之。鬼魔在外。呼
名相降之。故今甄辨。
△於中二。初略二廣。初略（二）。初魔事。二對治。
初魔事。
或有眾生。無善根力。則為諸魔外道鬼神之所惑亂。
若於坐中。現形恐怖。或現端正男女等相。
【疏】魔。天魔也。此云障礙。鬼。堆惕鬼也。神。精魅也。如
是鬼神。嬈亂佛法。令入邪道。故名外道。如是三種。
能變作三種五塵。壞人善心。三種者。一。示可畏之
身。怖之以失志。二。現可愛之形。惑之以生染。三。現
非違非順平等五塵。動亂人心。
【記】障礙者。障入道人。礙令退墮故。堆惕精魅。並如
下說。如是三種者。魔。鬼。神也。外道同人。故不說之。
能變三種下。一者。違情五塵。或大或小。恐怖萬端。
故令失志。文云現形恐怖。是也。二者。順情五塵。對
男現女。對女現男。令其生染。文云端正男女。是也。
三者。平等五塵。揀去前二。即是此境。文云等相。是
也。以魔鬼神之三種。各能現違順平等之事也。
△二對治。
當念唯心。境界則滅。終不為惱。
【疏】一切境界。尚唯自心。何況坐中此等諸境。是故
觀察唯心。魔境隨滅。不能嬈亂。以此唯心。非彼所
知故。此是通遣之法。
【記】先。略釋論旨以明通遣也。何況等者。如上所現。
但是坐中一切境內之少分故。若能觀心。無境不
滅。故前云。若離心念。則無一切境界之相。又云。心
生則種種法生。心滅則種種法滅等。以此下。唯心
之義。方便教者。尚不能知。豈彼魔外。能解此理。大
論云。蠅能緣一切物。唯不能緣熱鐵。若緣熱鐵。蠅
則成火。魔能緣一切境界。唯不能緣實相。若緣實
相。魔亦成實相也。通遣者。凡所見聞。但用此法而
治。如天甘露。是病皆除。故圓覺云。除彼所聞。一切
境界。皆不可取。此皆通遣法也。
【疏】別門遣者。治諸魔者。當誦大乘般若。及治魔呪。
默念誦之。治諸鬼者。堆惕鬼者。或如蟲蝎。緣人頭
面。鑽刺熠熠。或復擊攊人兩腋下。乍抱持於人。或
言說音聲喧喧。及作諸獸之形。異相非一。來惱行
者。則應閉目一心。陰而罵之。作如是言。我今識汝
是此閻浮提中。食火。嗅香。偷臘吉支。邪見喜破戒
種。我今持戒。終不畏汝。若出家人。應誦戒律。若在
家者。應誦菩薩戒本。或誦三歸五戒等。鬼便却行。
匍匐而出也。治諸精魅神者。謂十二時狩。能變作
種種形色。或作少男女相。或作老宿之形。及作可
畏身相等。眾多非一惱亂行者。其欲惱人。各當十
二時中本時來也。若其多於寅時來者。必是虎兇
等。乃至若多於丑時來者。必是牛類等。行者恒用
此時。則知某獸精魅。說其名字訶責。即當謝滅。此
等皆如禪經中。及天台止觀中廣說。
【記】次。廣引經書以出別治也。先。別出對治中。初。治
魔。當誦大乘者。如諸藥草。各有功能。般若者。金剛
摩訶之類。呪者。諸陀羅尼。其數非一。默念者。恐彼
聞之而解。使呪等無力。如授藥令服。不可與知。治
諸下。二。治鬼。堆惕者。禪病經云。羅旬逾長者子。初
出家時。迦葉佛所。教數息觀。靜處見一鬼。面如琵
琶。四眼兩舌。舉面放光。以手擊攊人兩腋下。及餘
身分。口言堆惕堆惕。如旋火輪。似掣電光。或滅或
生。或作鼠形。或作馬聲。或作鬼吟。或復竊語。種種
<pb n="658"/>
惱亂。令行人發狂。佛言。此鬼是拘那含牟尼佛時。
有一比丘。垂向初果。犯邪命故。為眾擯出。瞋恚命
終。自誓為鬼。惱亂四眾。堆惕者。以口云也。臘吉支
者。禪經云。此起尸鬼也。而言偷者。或是此鬼。愛偷
死屍故。或是連下梵語。且兩存之。非謂因偷夏臘
也。故經云。諸臘吉支。手捉鐵棒等。戒律。即聲聞戒。
諸部律文。歸戒。可知。治諸精魅下。三。治神。少男女
者。即順情境。謂作父母兄弟諸佛形像等。可畏身
者。或為虎狼師子羅剎之形。種種可畏之像。來怖
行人。如嵬禪師所見。或無頭。師見之曰。善哉。汝無
頭痛之患。或無腹五藏等。皆以言戲之。又見年少
女人。師曰。貧道身如枯木。心若死。無以革囊見
試。此鬼即時飛空而返。仍有偈云。大海可竭。須彌
可傾。彼上人者。秉志堅貞。兕者。有說似牛。青色。一
角。重千餘斤。牙爪銛利。能伏千虎。乃至者。若多於
卯時來者。必是兔麈鹿等。辰時來。即龍鼉魚等。巳
時即蛇蚓鰍等。午時即馬驢駝等。未時即羊鴈鷹
等。申時即猴玃猨等。酉時即雞烏雉等。戌時即狗
狼豺等。亥時即猪㺄豕等。子時即鼠燕蝠等。丑時
即牛鼈蟹等。此等下。二。總指經書。以證其出處也。
△二廣（二）。初魔事。二對治。初魔事（五）。初現形說
法（至）。五食差顏變。初現形說法。
或現天像。菩薩像。亦作如來像。相好具足。若說陀羅
尼。若說布施持戒。忍辱精進。禪定智慧。或說平等。空
無相無願。無怨無親。無因無果。畢竟空寂。是真涅槃。
【記】或下。現形也。如掬多令魔現佛形。八部翌從。不
覺禮拜等。若說下。說法也。陀羅尼。此云遮持。謂持
善遮惡故。然有多字。一字。無字。魔所說者。應唯前
二也。以不知唯心。故不能說無字。空無相無願即
三解脫門。亦名三平等門。無怨下。顯無相願空義。
可知。此魔但能說而不能證。天台云。魔能說別異
空假中。不能證也。
△二得通起辨。
或令人知宿命過去之事。亦知未來之事。得他心智。
辨才無礙。
【記】或下。先。得通也。魔得有漏五通。故令行人。亦得
此通。此中過去是宿命。未來是天眼。現在是他心。
前現形。即神境。唯不顯天耳。舍在其中也。辨才。次。
起辨也。
△三起惑造業。
能令眾生。貪著世間名利之事。又令使人。數瞋數喜。
性無常準。或多慈愛。多睡多病。其心懈怠。或卒。起精
進。後便休廢。生於不信。多疑多慮。或捨本勝行。更修
雜業。若著世事。種種牽纏。
【記】能下。先。起惑。以正定令人滅惑。魔定令人起惑。
由行人善根微少。故修三昧。引此邪相也。或捨下。
次。是造業也。
△四據定得禪。
亦能使人。得諸三昧。少分相似。皆是外道所得。非真
三昧。或復令人。若一日。若二日。若三日。乃至七日。住
於定中。得自然香美飲食。身心適悅。不飢不渴。使人
愛著。
【記】初。據定。得自然下。二。得禪。自然飲食身心適悅
者。禪悅食故。或於禪中。得人間上妙飲食。
△五食差顏變。
或令人食無分齊。乍多乍少。顏色變異。
【疏】五對。皆如文可見。
【記】初是食差。顏句。是顏變。五對等者。先。寄別總指
也。總上魔境。共有五對十事故。
【疏】問。如現佛菩薩像。說甚深法。或是宿世善根所
發。云何揀別。定其邪正。答。此事實難。所以然者。若
是魔所作。謂是善相。而心取著。則墮邪網。若實是
善根所發之境。謂為魔事。心疑捨離。則退失善根。
<pb n="659"/>
終無進趣。是故邪正。實難取別。今且依古德相傳。
略以三法驗之。一。以定研磨。二。依本修治。三。智慧
觀察。如經有言。欲知真金。三法試之。謂燒。打。磨。行
人亦爾。難可別識。若欲別之。亦須三試。初則當與
共事。共事不知。當與久處。久處不知。智慧觀察。今
借此意以驗邪正。第一以定研磨者。謂定中境相
發時。邪正難知者。當深入定心。於被境中。不取不
捨。但平等住定。若是善根之所發者。定力逾深。善
根彌發。若是魔所為者。不久自壞。第二依本修治
者。且如本修不淨觀禪。今則依本修不淨觀。若如
是修。境界增明者。則非偽也。若以本修治。漸漸滅
者。當知是邪也。第三智慧觀察者。觀所發相。推驗
根源。不見生處。深知空寂。心不住著。邪當自滅。正
當自現。如燒真金。益其光色。若是偽金。即自當焦
壞。此中真偽。當知亦爾。定譬於磨。本治猶打。智慧
觀察。類之以燒。以此三驗。邪正可得知也。
【記】問下。次。約通料揀也。先。問。宿世等者。如前所說
三賢已上。乃至於佛。能與二乘凡夫。作差別緣故。
今定中所現。聞見既同。寧知邪正。答下二。答二。初。
歎難解。墮邪網者。以邪為正。故楞嚴云。若作聖解。
即受羣邪。退善根者。以正為邪故。由是取之捨之。
二俱有過。是故難也。如蹈火受焚。見寶不取。二皆
有失。失故無進趣之日也。今且下。二。正揀辨四。初
標依古法。一者。深入禪定。二者。勿移舊志。三者。察
其本末。如經下。二。引經為據。三試等者。若燒之益
粹打之彌堅。磨而不磷可謂真矣。共事者。若蹔會
聚。當共與之從事。從事則體其情性也。情則易變。
性則不改。故可知之。如或未辨。久則見之仁者。則
久而彌芳。不仁者。不可以久處約也。而又未辨。當
用善巧觀察。視其所以。觀其所由。察其所安。自然
可見其邪正矣。今借下。三。依法正揀。經中三喻。以
驗行人真實虗偽。故文云行人亦爾也。故以共事
等三法試之。今文將以騐於定境。不同經意。故云
借此。但借其喻。非取法也。不淨觀者。隨看當初所
修何觀。或數息。或不淨等。今於此禪。發其境界。即
却依本時修習。便驗其邪正也。如燒下。四。合顯經
喻三。先。喻也。但舉一喻。餘則例知。故不言也。此中
下。二。合。定譬等者。據義順合。可知。以此下。三。結。三
驗等者。既以定石磨之。行槌打之。慧火燒之。邪正
鈆金。足可彰矣。
△二對治。
以是義故。行者常應智慧觀察。勿令此心。墮於邪網。
當勤正念。不取不著。則能遠離是諸業障。
【疏】行者下。依自隨分所有覺慧。觀諸魔事。察而治
之。若不觀察。則墮邪道。三種驗中。此當第三智慧
觀察。當勤下。邪不干正。自然退故。若取著者。則背
正入邪。若不取著。則因邪顯正。是故邪正。在著不
著也。不取著故。無障不離如智度論云。除諸法實
相。其餘一切。皆是魔事。偈云。若分別境相。即是魔
羅網。不動不分別。是即為法印。此之謂也。斯則總
顯三中前之二法。以此大乘止門。唯修理定。更無
別趣。故初定研磨。并依本修治。更無別法。所以合
說。但依本止門故。
【記】以是義者。指前五對。依自等者。隨己所有慧力。
觀彼境界。不妄領受。當觀諸法實相。無邪不破。以
知境界唯心。本自不生。終不信任。妄有取著。墮於
邪網。若不等者。以隨彼境界而生取著想。其心則
亂。以心亂故。失於正受。正受者。不受諸受也。今既
受彼。即名為失。以失正故。師墮於邪。無所疑矣。邪
不干正者。以邪法虗妄。正法真實。真實若立。虗妄
自壞。以修行者。深住真如三昧故。自然退也。若取
等者。魔所現境。意在令人取著。念心纔起。墮彼無
疑。若深入唯心。是邪則滅。是正則存耳。是故等者。
<pb n="660"/>
不著。則迴邪作正。著之。則變正為邪。不取下。然天
台治魔。不離三種。一。止治。謂凡見一切外境好惡
等事。悉知虗誑。不愛不怖。亦不取捨。亦不分別。息
心寂然。彼自當滅。二。觀治。謂若見如上所說種種
魔境。用止不去。即反觀能見之心。不見處所。彼何
能惱。如是觀時。尋當謝滅。若遲遲不去。但當正念。
勿生恐怖。不惜身命。正心不動。知魔界如佛界如。
一如無二如。魔界無所捨。佛界無所取。即佛法自
現。魔境自滅。今此論中。前是觀治。此是止治。止觀
二治。皆在不取也。智度等者。以生心取境。境便成
魔。境惑其心。即為魔事。且如色等諸法。取之則成
塵賊。不取則成妙境。今觀一切。唯是實相。實相之
外。更無諸法。是故見有法者。皆是魔也。况於定中
所見境界。可不是魔耶。偈云等者。如經中說。有一
比丘。魔欲惑之。經七千歲。竟不得便。何以故。以是
比丘。不起心故。其猶密室。風不得便。風得入者。由
孔隙故。魔得便者。由起念故。斯則下。示此節（當勤等）
論文。以對三試之中。當以定研磨。及依本修治之
二也。以此下。釋所以。或曰。準論正念之言。但當其
定。云何得有依本修治耶。故此釋之。故前云。不依
氣息形色地水火風等。此則揀去餘事觀想也。又
云。是正念者。當知唯心。無外境界。即復此心。亦無
自相可得。又云。久習淳熟。其心得住。以心住故。漸
漸猛利。隨順得入真如三昧等。故知深入此定。即
是依本修治。更無別法以為本修也。問。據前所說。
但是魔境。及至結文。何故乃言離業障耶。答。此有
二義。一則行人內有業障故。外感魔境。若離業障。
則無魔事。今就本言。故云業障也。二則若墮魔網。
則成業障。以魔樂生死。起愛見。貪著世間名利恭
敬。由是造業。故成業障。今離魔事。即是離業障也。
△四簡真偽（二）。初舉內外二定以別邪正。二對理
事二定以明真偽。初舉內外二定以別邪正（二）。
初邪。二正。初邪。
應知外道所有三昧。皆不離見愛我慢之心。貪著世
間名利恭敬故。
【疏】皆不離者。我見我愛我慢之使。常相應也。貪著
者。內著邪定。外貪名利。又但一切禪定。不能減損
煩惱者。皆不可據也。
【記】我見等者。迷此三惑。即名為癡。即我癡等。是未
那中俱生四惑。以是俱生。故云常相應。皆是無明
住地所攝。故名為使。不減煩惱等者。修定本為除
斷煩惱。既不能斷。何用定為。如服藥病增。則知非
藥。安可更服。據。依仗憑託之義。不可據者。不可憑
仗而行也。
△二正。
真如三昧者。不住見相。不住得相。乃至出定。亦無懈
慢。所有煩惱。漸漸微薄。
【疏】真如三昧者。謂在定時而不味著也。不住見。以
忘心故。不住得。以忘境故。無懈慢者。出定亦無恃
定之慢也。煩惱薄者。貪瞋癡漸薄。即正定之相也。
【記】不唯著者。不同外道有見愛故。此通指。下二句。
別出。忘心境者。絕能所故。即不味著相也。出定等
者。本不以懈慢故入定。所以出定時。亦得如此。不
同外道有我慢故。貪瞋等者。意本斷惑。故得漸薄。
不同外道貪名利等。如服藥病除。是為良藥。既知
是良藥。不可不服也。
△二對理事二定以明真偽（二）。初真。二偽。初真。
若諸凡夫。不習此三昧法。得入如來種性。無有是處。
【疏】修大來菩薩行者。要依此真如三昧。方入種性。
不退位中。除此更無能入之路。種性者。約位。在十
住以去。不退位中辨。
【記】論文反明。疏意順釋。要依等者。以真如是如來
之性。故修此三昧。方成如來之種。如人生於王家。
<pb n="661"/>
必繼王業。此亦如是。除此等者。楞嚴云。十方如來。
一門超出妙莊嚴路。又云。十方薄伽梵。一路涅槃
門。十住已去者。謂六種種性之初。即習種性也。不
退位者。不退有四。一信。二位。三證。四行。今即位也。
△二偽。
以修世間諸禪三昧。多起味著。依於我見。繫屬三界。
與外道共。若離善知識所護。則起外道道見故。
【疏】諸禪。謂四禪四空定等。世間諸定。及不淨安般
等。但取境相定。皆名世間定也。依於下。以味著定
境故。不離於我。故云與外道共。共者。同得此事定
故。若離下。以其共故。若得善友護助之力。得入佛
法。若離善友。則入邪道。
【記】四禪。即色界。亦靜亦慮。故謂之禪。四空。即無色
界。有靜無慮。故唯云定。不淨。即觀身五種。謂種子。
住處。自體。自相。究竟不淨。廣如下說。安般者。梵語
安那般那。此云出息入息。上二。即五停心觀之二
也。等者。更等後三。及四無量。六妙門。十六特勝。通
明禪等。一切事定也。取境相者。以非理定。但緣彼
息等諸相。不稱真如。不出三界。故名世間定也。然
天台明諸禪定。總為三種。一。世間禪。二。出世間禪。
三。出世間上上禪。世間復二種。一。世間味禪。即四
禪。四無量。四空定也。二。世間淨禪。即六妙門。十六
特勝。通明禪也。二。出世間禪有四。一觀禪。謂九想。
八背捨。八勝處。十一切處。二。鍊禪。謂九次第定。三。
熏禪。謂師子奪迅三昧。四。修禪。即超越三昧也。三。
出世間上上禪。有九。謂自性禪。一切禪。難禪。一切
門禪。善人禪。一切行禪。除惱禪。此世他世禪。清淨
禪。行相廣如次第禪門。略如法界次第。須者撿之。
味著等者。不同真如三昧。不住見相。及得相故。同
得等者。三乘人及凡夫外道。皆修此定。然凡夫多
味著。外道帶異計。所修雖同。修心有異。故得果各
別也。若離等者。前說知識緣中。須教授善知識。要
知邪正。辨真偽。以差之毫[釐-未+牙]。失之千里故。如此善
友。豈合辜恩。故法句經中。重重顯讚。然修行禪定。
不易其人。欲具諳其門。須遍覧諸教。唯天台三種
止觀。明諸禪修證行相廣在彼文。今略依初學禪
觀。明邪正發相。邪定發相者。或身手紛動。或時身
重。如物鎮壓。或身輕欲飛。或逶迤睡熟。或煎寒壯
熱。見諸異境。或其心闇蔽。或起諸惡覺。或念外散
善。或歡喜躁作。或憂愁悲思。或惡覺觸身。身毛驚
豎。或時大樂昏醉。如是種種邪法。與禪俱發。名為
邪偽。此之邪定。若人愛著。即與九十五種鬼神邪
法相應。多好失心顛狂。或諸鬼神等。知人念著其
法。即加勢力。令發諸深邪定智慧辨才神通。感動
世人。見者謂得道果。皆悉信服。而內心顛倒。專行
鬼法。若不值佛。及善知識所護。是人命終。還墮鬼
神道中。若更生來多行惡法。即墮地獄。行者修止
觀時。若證如是等禪。有此諸邪偽相。即當却之。若
知虗誑。不愛不著。當即謝滅。若起念著。即墮群邪。
正禪發相者。若於坐中發諸禪時。無有如上所說
諸邪法等隨正禪發。即覺與定相應。空明清淨。內
心喜悅。澹然快樂。無有覆葢。善心開發。信敬增長。
智鑒分明。身心柔輭。微妙虗寂。厭患世間。無為無
欲。出入自在。是為正禪發相。此二種相。如人與惡
人共事。常相觸惱。若與善人共事。久久愈見其妙。
斯亦如是。行者宜深察之。故須善友教授。
△五示益勸（二）。初總標。二別解。初總標。
復次精勤專心修學此三昧者。現世當得十種利益。
【疏】後世利益。世量無邊。現世利益。略陳十種。
【記】後世等者。妄盡習除。證真起化。德充法界。應用
無窮。現益亦多。且舉十種。故云略也。
△二別解（三）。初善友攝護益。二離內外障益。三行
成堅固益。初善友攝護益。
<pb n="662"/>
【記】當十中第一也。
云何為十。一者。常為十方諸佛菩薩之所護念。
【疏】以修此真如三昧故。諸佛菩薩。法應護念。令得
勇猛勝進不退也。
【記】云何。徵。一下。釋。以修等者。略同金剛所說。持經
之者。為如來知見護念等。如王世子。修德進業。堪
紹國位。特為君之所寶也。為佛所念。理合如此。故
云法應。
△二離內外障益。
【記】當十中二之五也。
△文分為二。初離外惡緣。二離內惑業。初離外
惡緣。
二者。不為諸魔惡鬼所能恐怖。三者。不為九十五種
外道鬼神之所惑亂。
【疏】一。離天魔現形。二。離外道邪惑。
【記】現形者。身被其惱害也。以知諸法實相故。不為
恐怖。邪惑者。心墮於迷網也。當念唯心無境故。不
為惑亂二皆如上所治。九十五者。華嚴中說有九
十六。謂六師各有十六種所學法。一法自學。餘之
十五。各教十五弟子。師徒合論。故成此數。今減一。
如餘處說。
△二離內惑業。
四者。遠離誹謗甚深之法。重罪業障。漸漸微薄。五者。
滅一切疑。諸惡覺觀。
【疏】一。除業也。不起新業。舊業輕也。二。滅惑也。
【記】甚深者。即般若妙慧。深達實相故。今既入此深
定。故不誹謗也。罪障薄者。已達罪性福性。非內外
中間我心自空。罪福無主。三昧漸深。罪業漸減故
云微薄也。疑者。謂於理猶豫。覺觀。謂語之加行。今
達諸法唯心。無外境界。內離尋伺。於理決定。何所
疑耶故皆滅之。
△三行成堅固益。
【記】當十中後五也。
六者。於諸如來境界。信得增長。七者。遠離憂悔。於生
死中。勇猛不怯。八者。其心柔和。捨於憍慢。不為他人
所惱。九者。雖未得定。於一切時。一切境界處。則能減
損煩惱不樂世間。十者。若得三昧。不為外緣一切音
聲之所驚動。
【疏】一。於理增信。二。處染不怯。三。不為緣壞。四。無世
滋味。五得深禪定。
【記】增信者。信欲成根。必務增長。漸入不退故。不怯
者。知法如幻。故無所怯。繩蛇非毒。杌鬼無心。何所
怯耶。故下文云。若修止者。能捨二乘怯弱之見。既
不怯弱。則非同二乘。不壞者。了他如己。故得柔和。
柔和故不憍慢。不憍慢故人則不惱。不惱故不壞。
不壞。行也。無世滋味者。世人不學此法。則愛見深
固。貪著世間。今既知三界虗偽。誑人六根。焉可貧
而樂之。不樂則離愛。離愛即減煩惱也。故下云。若
修止者。對治凡夫住著世間。得禪定者。真如三昧
成也。論云外緣者。即通舉六塵。音聲。即別指耳所
對也。故楞嚴云。純音無塵。根境圓融。無對所對。又
云。不自觀音。以觀觀者。能令眾生。觀其音聲。即得
解脫。斯則同諸法無行經。入音聲慧法門。何所動
耶。今於六塵中。唯舉聲塵者。阿含說此以為禪刺
也。
△二觀（三）。初明修觀意。二辨觀行相。三結觀分齊。
初明修觀意。
復次若人唯修於止。則心沉沒。或起懈怠。不樂眾善。
遠離大悲。是故修觀。
【疏】不樂眾善。失自利也。下初觀治之。第四觀成之。
遠離大悲。失利他也。下第二觀治之。第三觀成之。
【記】心沉沒者。以真如無相。向即心絕。分別不起。故
云沉沒。此如二乘取空為證也。由沉寂故。遂成二
<pb n="663"/>
失。或起下。正顯二失也。初觀。即法相觀。於中復有
苦。無常。無我。不淨之異。以見不淨故不可愛。苦故
不可忍。無我故不自在。無常故不可保。由是深厭
世間而求出離。樂修眾善以備將來。夙興夜𥧌。無
敢怠惰。第四。即精進觀。勝心既發。念念精勤。敏則
有功。故能成辦。第二。即大悲觀。謂見諸眾生。漂沉
苦海。無有福慧。不知苦本。躭樂生死。不求出離。故
起大悲哀愍之意。如法華云。見六道眾生。貧究無
福慧。入生死險道。相續苦不斷。不求大勢佛。及與
斷苦法為是眾生故。而起大悲心。第三。即大願觀。
悲心既發。以願要期。不擇怨親勝劣。皆令脫苦。逮
得涅槃。眾生界盡。我願方盡。故能成矣。
△二辨觀行相（四）。初法相觀。二大悲觀。三大願觀。
四精進觀。初法相觀。
【疏】明四非常觀也。
【記】非常者。謂非𠩋彼常情所執之四境故。
△文四。一無常觀。二苦觀。三無我觀。四不淨觀。
一無常觀。
修習觀者。當觀一切世間有為之法。無得久停。須臾
變壞。
【疏】修句。總標四觀。當觀下。所觀也。無得下。能觀無
常也。
【記】一切有為者。除六無為外。餘之四位。並是有為。
無久停者。諸法既生。生已即滅。如露如電。不可久
留。故戒經云。壯色不停。猶如奔馬。人命無常。過於
山水。今日雖存。明亦難保。無常經云。假使妙高山。
劫盡皆散壞。大海深無底。亦復有枯竭。大地及日
月。時至皆歸盡。未曾有一事。不被無常吞。
△二苦觀。
一切心行。念念生滅。以是故苦。
【記】一切心行者。如經中說。一念有九十剎那。一剎
那中。九百生滅。既速生速滅。誠為苦也。故前云。動
則有苦。果不離因。然苦者。逼迫為義。五苦八苦。種
種不同。略而論之。不離三種。謂苦苦。壞苦。行苦。三
苦之內。行苦最通。不唯五趣皆有。抑亦三乘悉具。
今就通義。故標一也。
△三無我觀。
應觀過去所念諸法。恍惚如夢。應觀現在所念諸法。
猶如電光。應觀未來所念諸法。猶如於雲。歘爾而起。
【疏】過去則無體難追。現在則剎那不住。未來則本
無積聚。但緣集歘有。不從十方來。
【記】恍惚如夢者。念過去法。恍恍惚惚。似有而無。如
存若亡。徒有言說。實不可得。故云如夢。何啻過去。
現在亦然。故淨名云。是身如夢。虗妄見也。難追者。
非謂有體而求之不易。故曰難追。以全體自空。但
有言說。故云無體也。如電光者。應念諸法。前屬過
去。後屬未來。於二中間。無體可住。終不可取。故云
如電。故淨名云。是身如電。念念不住也。剎那者。時
之邊際也。不住者。經云。初生即有滅。不為愚者說。
又經云。剎那剎那。念念之間。不得停住。如雲等者。
雲起晴空。何曾有本。法生真界。寧見所從。以生時
無有來處。故滅時亦無去處。淨名云。是身如雲。須
臾變滅也。緣集等者。兼能集之緣。亦無來處。並同
於雲。此文亦是空觀。今科云無我者。以要對破常
等四倒故。三世既空。則無有法。法尚不可得。豈更
存乎我耶。若法有實我。則不如雲夢矣。故曰無我。
△四不淨觀。
應觀世間一切有身。悉皆不淨。種種穢汙。無一可樂。
【疏】上來四觀。除於常等四倒。配釋可知。
【記】不淨等者。淨名云。是身不淨。穢惡充滿。然有五
種。一。種子不淨。父精母血之所成故。二。住處不淨。
生熟二藏中間住故。三。自體不淨。三十六物共和
合故。三十六物者。外相三四醜（謂髮毛爪齒。眵淚涕唾。垢汗便利）。
<pb n="664"/>
身器二六成（謂皮膚血肉。筋脉骨髓。肪膏腦膜）。中含十二穢（謂脾腎心
肺。肝膽腸胃。赤痰白痰。生熟二藏）。四。自相不淨。九孔常流諸穢惡
故。五。究竟不淨。身壞命終。真不堪故。形骸若斯。復
何可樂。疏云上來等者。總為結釋也。除四倒者。常
樂我淨。是凡夫所執四種顛倒。故今以無常等四
觀。一一對治。如以四藥。治於四病也。
△二大悲觀。
如是當念一切眾生。從無始時來。皆因無明所熏習
故。令心生滅。已受一切身心大苦。現在即有無量逼
迫。未來所苦。亦無分齊。難捨難離。而不覺知。眾生如
是。甚為可愍。
【疏】不覺知者。無心厭背。故使苦無限也。甚可愍者。
深發悲心也。
【記】如是當念等者。以悟自身非常既爾。當念眾生
亦復如是。無明迷故。不自知故。起大悲也。三界九
類。故云一切。從無始下。窮其苦源。葢是無明所作。
故前文云。以有無明染法因故。則熏習真如。以熏
習故。則有妄心。乃至造業。受於一切身心等苦。已
受下。明三世皆苦也。難捨等者。無明未盡已前。不
能免故。如法華云。一切眾生。為生老病死憂悲苦
惱之所燒煑。亦以五欲財利故。受種種苦。又以貪
著追求故。現受眾苦。後受地獄餓鬼畜生之苦。若
生天上。及在人間。貧窮困苦。愛別離苦。怨憎會苦。
如是等種種諸苦。眾生沒在其中。歡喜遊戲。不覺
不知。不驚不怖。亦不生厭。不求解脫。無心厭背等
者。反知厭背。苦則有邊。故前文說。染法得佛後則
有斷。十地經云。有無數身。已滅今滅。如是生滅。不
能於身而生厭離。轉更增長機關苦事。隨生死流。
不能還反。深發悲心者。眾生與己。性無二源。真樂
本有而背之不求。妄苦本空而愛之不捨。迷頭認
影。枉此艱辛。行者觀之。必生悲濟。
△三大願觀。
作是思惟。即應勇猛。立大誓願。願令我心離分別故。
徧於十方。修行一切諸善功德。盡其未來。以無量方
便。救拔一切苦惱眾生。令得涅槃第一義樂。
【疏】作下。因悲立願也。心離分別。願體也。盡未來者。
長時心也。救拔一切。廣大心也。令得涅槃。第一心
也。
【記】因悲立願者。思惟眾生三世之苦。難捨離故。猛
立希欲要結之心。樂具德行。濟度彼苦也。願體者。
若有分別。則不能普度永度。便成顛倒。不稱法性。
以法性離分別故。然此亦是不顛倒心也。長時心
者。於中初之徧十方三句。且明內修德本。若自無
德行。焉能化人。先利其器。必善其事也。華嚴疏云。
川有珠而不枯。山有玉而增潤。內無德本。外豈能
談。又淨名云。若自有縛。能解彼縛。無有是處。自若
無縛。必能解彼縛也。後之盡其一句。正是長時。廣
大心者。文云一切。則九類四生。無不攝盡。故成廣
大。初句即是能度方便。若無方便。焉令發心。故以
漚和善巧。令悉從化也。第一心者。高出人天二乘
之境。更無過此。故稱第一也。又今文中。具有四願。
心離分別。即誓斷煩惱。徧修諸善。即誓學法門。救
拔一切。即誓度眾生。令得第一。即誓成佛道。既令
彼得。功歸於己。即是自希證也。
△四精進觀。
以起如是願故。於一切時。一切處。所有眾善。隨己堪
能。不捨修學。心無懈怠。唯除坐時。專念於止。
【記】以起等者。既發如是希欲之心。應行是事而無
怠惰。斯則以思無益。不如於學。故一切善法。勤而
行之。苟能無處不修。無時不作。勤勇匪懈。心不厭
捨。自然成就自利利他益也。惟除下。難云。此屬觀
門。何又念止耶。答。葢此精進觀中。無法不欲其精。
無行不欲其進。止乃六度門中一法行耳。但餘處
<pb n="665"/>
與施等眾善相應。坐時與禪定相應。故云專念止
也。況觀是即止之觀。念止何妨。又可此二句。屬下
分齊科文。
△三結觀分齊。
若餘一切。悉當觀察。應作不應作。
【疏】應作者。順理也。不應者。違理也。
【記】餘一切者。一謂除此四觀之外。所餘一切諸法
行觀。或順或違。皆應審察。二謂燕坐。則唯專於止。
若從坐起。餘諸威儀中。應當思察利害之事。以便
去取。難云。坐是止之齊相。餘是觀之齊相。坐中無
有觀耶。答。觀有二。一。事觀。通餘時處一切善行。然
亦即止之觀也。二。理觀。則通坐時奢摩他行。便成
即觀之止也。豈有坐中無觀。去來無止者乎。今順
初心一往言之。故云坐時專止。餘時修觀也。
【記】順理者。一切善德諸行法門。外違妄染。內順真
如。故云應作。即作持門也。前云。若人修行一切善
法。自然歸順真如法故。違理者。一切惡法諸非律
儀。內與法性相違。外能招報諸苦。故不應作。即止
持門也。
△三俱（三）。初總標。二別辨。三總結。初總標。
若行若住。若臥若起。皆應止觀俱行。
【疏】上來始習未淳。故動靜別修。今定慧終成。故能
雙運也。
【記】若行等者。此約四儀六緣之中。皆須止觀雙修。
定慧俱運。動靜別修者。動則修觀。靜則修止也。雖
云初且別修。亦須習其雙運。如前文云。去來進止
一切時中。常應觀察。其心得住。隨入真如三昧。文
雖先止後觀。次第別辨。然至修時。豈得相離。以文
不累書。故成前後耳。今此文中說俱者。亦是重辨
前文。恐人修時。各自習故。故特重為勸誡。皆應止
觀俱行也。以因時俱行。果方雙運。如有足無目。有
目無足。皆不到清涼池。獨輪之車。豈免覆轍。故經
云。因地心與果地覺。無二無別。方曰始終不相離
也。
△二別辨（二）。初約法明俱。二對障明俱。初約法
明俱（二）。初即止之觀。二即觀之止。初即止之觀。
所謂雖念諸法自性不生。而復即念因緣和合善惡
之業。苦樂等報。不失不壞。
【疏】所謂下。約非有義以明止。而復下。約非無義以
明觀。此二不二。故云即也。此順不動真際而建立
諸法。良以非有即是非無。故能不捨止而修觀也。
【記】自性不生者。中論云。諸法不自生。亦不從他生。
不共不無因。是故知無生。今舉四中之一。故云自
性。此即無我無造無受者也。下即善惡之業亦不
亡。非有義者。徧計全空。故言非有。依他不泯。故不
言無。若言無者。則墮斷過。以非同兔角。畢竟無故。
即念因緣等者。經云。諸法因緣生。諸法因緣滅。又
云。因緣和合。虗妄有生等。非無義者。依他宛然。故
言非無。徧計全空。故不言有。若言有者。即墮常過。
以非同妄情。有所得故。此二者。性相有殊。不二者。
體用常俱。此順等者。有二義。一。順教。即此所引。是
佛聖言。二。順理。謂不動真際。是性不變。建立諸法。
即性隨緣。一法二義。故云即也。前疏云。不變性而。
緣起。染淨恒殊。良以等者。經云。法身流轉五道。名
曰眾生。中論云。以有空義故。一切法得成也。故能
等者。約境修心以成觀行。境既即亡而存心。亦即
止成觀也。然前段即真如門。後段即生滅門。二門
不二。但是一心。故得止觀雙運也。
△二即觀之止。
雖念因緣善惡業報。而亦即念性不可得。
【疏】此順不壞假名而說諸法實相。良以非無即是
非有。故能不捨觀而修止。此說時有前後。然在行
心。鎔融不二。不二之性。即是實性。理味在此。宜可
<pb n="666"/>
思之。
【記】雖念因緣等者。即前非無以明觀也。而亦下。即
前非有以明止也。疏不分配者。以前影後故。此順
下。先。正釋文旨。故疏序云。不捨緣而即真。凡聖致
一。此乃即隨緣而不變故。良以等者。經云。一切眾
生皆如也。前云。以一切法。即真實性故。故能下。亦
同前文。約心契境以成止行。心既即亡而存境。亦
即觀成止也。配歸二門。反前可見。說時下。二。通示
用心。有前後者。文不累書。言不頓發。故觀之與止。
前後而辨。若在行人修心之際。須止觀鎔融。無前
無後。謂即止而修觀。寂而常照也。即觀而修止。照
而常寂也。寂照之體。即是一心。一心名為實性。故
云法性寂然名止。寂而常照名觀。此中不唯止觀
不二。抑亦心境一如。謂以無緣智。緣無相境。以無
相境。相無緣智。境智一如。如水與水。唯一實相。更
無別法。方名圓頓止觀。真如三昧。
△二對障明俱。
若修止者。對治凡夫住著世間。能捨二乘怯弱之見。
若修觀者。對治二乘不起大悲陋劣心過。遠離凡夫
不修善根。
【疏】初修止治於二過。謂正治凡夫人法二執。貪樂
世間。兼治二乘執五陰法。見苦生怖。以止門無生。
除此等執。次修觀亦治二過。謂正治二乘陿劣之
心。令普觀眾生。起於大悲。兼治凡夫懈怠之心。令
觀無常。䇿修善行。
【記】止治二過者。凡夫不知諸法自性無生。見有人
法而起貪愛。樂住世間。今修正道。令知法本不生。
今則無滅。自然見三界虗妄。如虗空華。不樂住著
也。二乘得之。見法無我。於苦不怖。豈欲速取寂滅
涅槃耶。以上下。釋所以。可知。正治二乘者。以二乘
一向沈空。以空為證怖懼生死。但求自利。不起利
他。不成佛法。今修觀道。知一切法。因緣和合。虗妄
有生。因緣別離。虗妄名滅。知病識藥。即起諸幻以
除幻者。變化諸幻而開幻眾。此則自然離於狹劣
之見。而起大悲普能救濟也。若凡夫得之。則能知
無常苦空無我不淨。而修諸善行。以修觀門。不壞
緣法。能除此障。
△三總結。
以是義故。是止觀門。共相助成。不相捨離。若止觀不
具。則無能入菩提之道。
【疏】止觀不離者。如凡夫人。非不樂世間。無以勤修
善行。約二乘人。非不怖生死。無以起於大悲。是二
行不相離也。止觀不具者。謂止觀相須。如鳥之兩
翼。車之二輪。二輪不具。則無運載之功。一翼若缺。
則無凌虗之勢。
【記】是義。躡前對障離過以說。如凡夫下。意云。不樂
世間。方能修善。斯則止成於觀。約二乘下。意云。不
怖生死。方能起悲。此乃觀成於止。二行不相離者。
猶如合繩。乍似相違。究竟相順也。故襍阿含經說。
佛在瞿師國。阿難問上座。若比丘於空處樹下閑
房思惟。當以何法。專精修習。上座云。當以二法。所
謂止觀。阿難曰。多修習已。當何所成。上座曰。修習
於止。終成於觀。修習觀已。終成於止。止觀俱修。得
諸解脫。阿難復問五百比丘。亦作是說。阿難歡喜
問佛。佛深印可。止觀相須等者。亦如於繩。合之方
用。故涅槃說。二乘菩薩。修不均故。不見佛性。無明
邪見。自此而生。無上菩提。由之難入。如能具足修
習。不相捨離。則能疾到薩婆若海。故涅槃云。定慧
等學。明見佛性。法華云。如其所得法。定慧力莊嚴。
以此度眾生。自證無上道。由是菩薩行門雖多。總
攝不過定慧。故華嚴云。譬如有力正。率土咸戴仰。
定慧亦如是。菩薩所依賴。天台宗於止觀深意在
此。故彼文云。涅槃真法。入乃多途。論其急要。不過
<pb n="667"/>
止觀。止乃伏結之初門。觀乃斷惑之正要。止乃養
心識之善資。觀則照神解之妙術等。若人成就定
慧二法。斯乃自利利人。法無不備也。今之學流。焉
可偏習。又如天台說。若行者如是修止觀時。即能
了知一切諸法。皆由心生。因緣虗假。不實故空。以
知空故。即不得一切諸法名字相貌。爾時上不見
佛果可求。下不見眾生可度。是名從假入空觀。亦
名二諦觀。亦名慧眼。亦名一切智。若住此觀。即墮
聲聞辟支佛地。故法華中。諸聲聞等自歎言。我等
若聞淨佛國土。教化眾生。心不喜樂。所以者何。一
切諸法。皆悉空寂。無生無滅。無大無小。無漏無為。
如是思惟。不生喜樂。當知若見無為入正位者。終
不能發三菩提心。此即定方多故。不見佛性。若菩
薩為度一切眾生。成就一切佛法故。不應取著無
為。爾時應修從空入假觀。即當諦觀心性雖空。對
緣之時。亦能出生一切諸法。猶如幻化。雖無實體。
亦有見聞覺知等相差別不同。行者如是觀時。雖
知一切諸法畢竟空寂。能於空中。修種種行。如空
中種樹。亦能分別眾生諸根性欲。性欲無量故。則
說法無量。若能成就無量辨才。即能利益五道眾
生。是名從空入假觀。亦名平等觀。亦名法眼。亦名
道種智。住此觀中。智慧力多。雖見佛性而不明了。
菩薩雖復成就如此二觀。猶是方便。非是正觀。故
纓絡云。前二觀為方便。因二空觀。得入中道第一
義諦觀。雙照二諦。心心寂滅。自然流入薩婆若海。
菩薩欲於一念中具足一切法者。應修中道正觀。
若能諦觀心性。非空非假。而不壞空假之法。若能
如是照了。即於心性。通達中道。圓照二諦。若能於
自心。見中道二諦。即見一切諸法中道二諦。亦不
取中道二諦。以決定性。不可得故。是名中道正觀。
如中論云。因緣所生法。我說即是空。亦名為假名。
亦是中道義。此偈非唯是分別正觀。亦是兼明前
二種方便觀門。當知中道正觀。即是佛眼。即是一
切種智。若住此觀。即是定慧力等。了了見於佛性
即是安住大乘。行步平正。其疾如風。入薩婆若海。
即行如來行。入如來室。著如來衣。坐如來座。以如
來莊嚴而自莊嚴。獲得六根清淨。入佛境界。於一
切法。無所染著。即一切諸佛。皆現在前。成就念佛
三昧。安住首楞嚴定。普現色身。能入十方佛土。教
化眾生。嚴淨一切佛剎。供養十方諸佛。受持一切
諸佛法藏。具足一切諸波羅蜜。即入頓悟大菩薩
位。即與普賢文殊。共為等侶。即常住法性身中。為
十方諸佛稱歎授記。能八相成道。於十方國。究竟
一切佛事。具足真應二身。是名初發心住菩薩。然
上所說依經明其三觀行相。似成別異。若在行人。
即須三智一心中得。不縱橫並別。方是圓修也。天
台空觀。即此止門。假觀。即此觀門。中觀。即此俱運
門也。大約如此。
△四防退方便（二）。初明可退之人。二明防退之法。
初明可退之人。
復次眾生。初學是法。欲求正信。其心怯弱。以住於此
娑婆世界。自畏不能常值諸佛。親承供養。懼謂信心。
難可成就。意欲退者。
【疏】復下。先。標行劣。以住下。舉處釋成。以其內心既
劣。外缺勝緣。信行難成。故欲退也。
【記】眾生者。十信初心之上品也。怯弱等者。謂於生
死中。創起覺悟。惑業則無始積集。善行則方將修
學。境強心弱。障重力微。在於觀心。寧無恐怯。娑婆
者。此云堪忍。具足五濁。實不可居。故經云。此濁惡
世。地獄餓鬼畜生充滿。多不善聚。唯佛如來。堪忍
住故。亦可修忍。勝餘方故。不能常值等者。以穢土
之中。雖有佛出。然不久住。即入滅度。動經多劫。空
過無佛。行者或生佛前。或生佛後。皆不得值。以不
<pb n="668"/>
值故。不能供養親近。承受聖旨。懼謂等者。其猶孤
子。未及成人。便失恃怙。寧不憂慮。將無所損。行人
亦爾。無佛為勝緣。內心又微弱。況茲穢境。五濁混
然。期心上求。實為難進。擬退聖道。
△二明防退之法（二）。先通舉聖意。次別引經證。
先通舉聖意。
當知如來。有勝方便。攝護信心。謂以專意念佛因緣。
隨願得生他方佛土。常見於佛。永離惡道。
【疏】當知下。標聖善巧。專意下。釋顯巧相。
【記】勝方便者。即念佛三昧。十六觀門。及佛願力等。
餘門學道。名豎出三界。念佛往生。名橫出三界。如
虫在竹。豎則歷節難通。橫則一時透脫。故云勝方
便也。一心不亂。謂之專意。即信也。憶想無間。謂之
念。是行也。誓求往見。謂之願。願也。三心。是因。佛名
相好。緣也。又專意念佛。因也。得生常見。果也。前云。
因緣具足。乃得成辦。則值諸佛示教利喜。然念佛
有多門。一稱名。二觀像。三觀想。四實相。又華嚴疏
出五種。一。稱名緣境念佛門。二。攝境唯心念佛門。
三。心境無礙念佛門。四。心境俱泯念佛門。五重重
無盡念佛門。五教如次配知。隨願得生他土者。如
隨願往生經所說。十方皆有淨土。若欲生者。隨願
往生。既與佛同住。即登不退。豈有還墮於惡道乎。
△次別引經證。
【記】上則泛明念佛。隨願生方而已。此則的指求生
極樂淨土。故別引經以證。令其一心。稱念彌陀佛
也。
如修多羅說。若人專念西方極樂世界阿彌陀佛。所
修善根。迴向願求生彼世界。即得往生。常見佛故。終
無有退。若觀彼佛真如法身。常勤修習。畢竟得生。住
正定故。
【疏】若人下。引經。常見下。釋文。若觀下。引。住正句。釋
但往生之人。約有三位。一。如蓮華未開時。信行未
滿。未名不退。但以處無退緣。故稱不退。二。信位滿
足已去。華開見佛。入十住位。得少分見法身。住正
定位也。三者。三賢位滿。入初地已去。證徧滿法身。
生無邊佛土。如佛記龍樹菩薩等。住初地。生淨土
等也。此中見佛無退。是初一位。畢竟住定。是後二
位。
【記】修多羅下。分二。先。依生滅門事念佛。謂依意意
識心。念報化佛也。修多羅。即指阿彌陀。無量壽。瑞
相。十六觀。及餘諸淨土經。若人等六句。因。即得句
果。專念。信行。願求。願也。回向。回因向果也。西方極
樂者。如小彌陀經說。從是西方。過十萬億佛土。有
世界名曰極樂。其土有佛。號阿彌陀。樂事極故。毫
無苦相。名為極樂。梵語阿彌陀。此云無量。光明壽
命弟子國土莊嚴境界。悉無量故。其國土清淨嚴
美。佛身功德微妙。人天殊絕。賢聖難思。俱廣彼經。
不能具述。往生者。謂往生極樂土也。都有九品。由
因行有勝劣。故往生有升降。華開有遲速。成道有
前後。上上品者。發三種心。謂志誠心。深心。迴向心。
具足戒行。讀誦大乘。一日乃至七日。即得往生。佛
及菩薩。親來迎接。觀音菩薩。執金剛臺等。至行者
前。其人乘此。隨佛之後。如彈指頃。即生彼國。生已
見佛。聞法開悟。經須臾頃。徧至十方。於諸佛前。次
第受記。還至本國。得無量百千陀羅尼門。乃至下
下品者。五逆十惡。具諸不善。以惡業故。合墮地獄。
經歷多劫。臨命終時。遇善知識。教令稱佛名號。於
念念中。除八十億劫生死重罪。具足十念。乘華往
生。佛及菩薩。共來迎接。生彼池中蓮華之內。滿十
二大劫。蓮華乃開。觀音勢至而為說法。聞法歡喜。
滅罪除障。發菩提心等。如要備覽。請檢觀經。問。準
隨願往生經說。十方皆有淨土。云何偏指西方。答。
因易緣強。勝餘方故。因易者。十念為因故。緣強者。
<pb n="669"/>
彼佛願力故。以彼佛因中。有四十八種廣大誓願。
於中云。若有眾生。欲生我國。十念成就。不得生者。
不取正覺。有茲所以。故偏指也。餘具如瑞相經。一
問。云何七日。乃至十念。便得生耶。答佛力不思
議故。猶如蜾蠃。摙土作房。取彼桑虫負之。於其中
教祝七日。化為己子。況彌陀大聖。豈無有轉物成
己之功。起死回生之力乎。又行人念力熏心。亦不
思議故。苟能用心念佛七日。晝夜無間。必得革凡
身心。為佛之身心矣。亦如桑虫。隨類我呪。過七晝
夜。變成蜾蠃形矣。又大本云。信樂不疑。乃至一念。
念於彼佛。亦得往生。佛名經云。一聞佛名。滅無量
劫生死之罪。所以然者。一心朗念。積妄頓空。喻如
一盞燈。能滅千年室暗。一星火。能燒百輛車薪。況
乘如來本願功德。若船之遇順風。豈有不滅罪生
淨土乎。一稱尚爾。十念者可知（二）。問。大本云。唯除
五逆。觀經云。五逆得生。二義云何。答。大本云。唯除
五逆誹謗正法。則知五逆而兼謗法者。乃在所除。
如不兼謗者。未必除也。良由謗則不信。不信則不
生。所謂疑則華不開者是。觀經但言五逆。不言謗
法。則知雖具五逆。不謗法者。必定得生。如兼謗者。
亦不生也。良由信則不謗。不謗則華開。所謂信則
決定生者是（三）。常見二句。論主會釋義也。謂住此
娑婆。或值三災八難不吉祥事。或見十惡五逆諸
不善人。或自身多諸惑業。病苦牽纏。修行信心。不
能成就。若生彼樂土一見佛時。信必成就。終無退
轉矣。故慈雲懺主。以彼此較量。則有十種苦樂不
同。謂此娑婆。有不值佛。不聞法。惡友纏。羣魔惱。受
輪迴。墮惡趣。塵緣障道。壽命短促。修行退轉。塵劫
難成之苦。彼樂國。有常見佛。常聞法。聖賢會。離魔
事。息輪迴。無惡趣。勝緣助道。壽命無量。得不退轉。
一生行滿之樂。問。云何一生便不退耶。答。有五因
緣。一如來大悲願力攝持。二。佛光常照。三水鳥樹
林。皆演苦空。四。純諸菩薩以為親友。五。壽命永劫。
故疏釋云。處無退緣名不退耳。彌陀經言。眾生生
者。皆是阿[鞥-合+(白-日+田)]䟦致。勢至章言。去佛不遠。不假方便。
自得心開。如染香人。皆是此意也（一）。問。上云見佛
菩薩。皆為魔事。今何又求見彼佛耶。答。上修真如
三昧。唯心無境。故見佛說法。悉為魔事。以因果殊
感故。此之念佛三昧。托境顯心。故見有佛現。名善
境界。以因果相符故。勢至章云。憶佛念佛。現前當
來。必定見佛。豈可將此佛境作魔境耶（二）。問。設有
魔現。云何辨別。答。若得見佛。了唯心現。切莫取著。
勿向他說。然念佛者。在於如來大光明中。必無魔
事。或宿障深厚。及不善用心。容有魔起。固未可定。
如經論說。辨之有二。一。不與修多羅合者。是為魔
事。二不與本所修合者。是為魔事（三）。問。真如三昧。
不與念佛三昧同耶。答。無同無不同。以念佛三昧。
於自心中。立佛為境。托彼佛境。顯自真心。而真如
三昧。即心為境。不立彼佛。唯一真心。無能所相。故
無同。又念佛三昧。即念自心中本覺法身佛。而真
如三昧。觀諸佛與眾生法身。平等無二。故無不同。
所以二種三昧。念佛名勝方便。何者。念佛具三力。
一。本有佛性力。二。新修觀念力。此二。自力也。三。如
來攝取力。此一。他力也。本如舟。念如帆。佛如便風。
三事周圓。速登彼岸。若夫真如三昧。唯憑自力。設
遇逆風。舟便覆矣（四）。問。古謂真佛。本無去來。云何
有佛現令見耶。答。感應道交。不妨不來而來。無見
而見。以法身佛。雖無生滅。從真起應。接引迷根。則
於生心。見佛來迎。猶如水澄。月自現也（五）。問。今有
專心念佛。於定夢中。不能得見。又有一生念佛。及
臨終時。亦不生方。何也。答。專心稱念。定夢不能見
者。由其過去業障重故。現在善力弱故。又佛有二
加。一。無障則顯加。令其親見。二。障重則冥加。暗令
<pb n="670"/>
得益。一生念佛不生方者。持念不精誠故。生疑不
篤信故。無有往生願故。不能斷貪愛故（六）。問。復有
臨命終時。遇諸障難。如偏風失語。狂亂失心。水火
雷擊。虫瞰鬼害。藥毒陣亡。怨賊王難。若爾。云何正
念得往生耶。答。應當預懺。必蒙佛護。禮拜持誦。即
懺法也。葢禮念佛者。有六種勝益。一諸佛住頂。二
天神冥加。三惡鬼不害。四八難消除。五無有諸橫。
六臨終佛迎。故知日常一心禮念。即為預備不虞
法矣。如人入城幹事。須先覓下安處。抵暮昏黑。則
有投宿之地。先覓下處者。預修淨業也。抵暮昏黑
者。大限到來也。有投宿地者。生蓮花中。不遭障難
也（七）。若觀下。次。依真如門理念佛。謂依無分別智
心。念法身佛也。初三句。因。畢竟句。果。謂阿彌陀。唯
是法身第一義諦。無有應化世諦境界。彼佛法身。
即行者心。以諸佛心內眾生之智。觀眾生心中法
身之佛。故不用事念而以觀觀也。常勤修者。葢無
時無處。不一心觀佛也。觀經云。諸佛正遍知海。從
心想生。是故常當一心繫念。諦觀彼佛。竟得生者。
心一觀也。佛土全彰。佛一舉也。身心頓入。由此因
緣。生自性之淨土。見本覺之真佛。觀經云。諸佛如
來。是法界身。入一切眾生心想中。是故汝等。心想
佛時。是心即是三十二相。八十隨形好。是心作佛。
是心是佛。雖然法性佛土。無一眾生不具。若不觀
念。亦不得生。住正定句。亦論主會釋也。因修念佛
三昧。果得住正定聚。如影響相符。定無差舛故。況
依如來大智願海。豈有不正定耶。故第十一願云。
國中天人。不住定聚者。不取正覺。又四十二願。諸
菩薩眾。聞我名字。皆悉逮得清淨解脫三昧。四十
五願云。皆悉逮得普等三昧。常見不可思議諸佛。
又頌說云。至彼嚴淨國。便速得神通。必於無量尊。
受記成等覺。又觀經下品下生文云。至心令聲不
絕。具足十念。稱彼阿彌陀佛名故。命終之時。如一
念頃。即得往生極樂世界。觀音勢至。以大悲音聲。
為其廣說諸法實相。下品下生既爾。餘八品生可
了。故知生西方者。無有不住如來種中。入正定聚。
正因相應也。前之事念。於四種念佛中。當稱名觀
像。五種念佛中。當緣境。此之理念。四種中觀想實
相。五種中唯心。至於無礙俱泯無盡。事理俱通也。
如理思之。
【記】疏中若人等。先。別消文。但往下。次。總釋義。三位
者。料揀往生之人。正是說於己生彼者。若觀經中。
具明九品。天台所判。上三品人。始從習種。終至解
行菩薩。中三品是十信已下。以能持戒孝養等而
求生故。下三品是今時悠悠凡夫。以作眾惡重罪。
臨命終時。遇善友勸。方願生故。上上品。見佛聞法。
便證無生。故是道種人。上中品。位當性種。上下品
位當習種。一。得道有遲速。二。所乘有勝劣。得道遲
速者。上上品如前。生已便證無生。上中者。生經七
日。得不退轉。經一小劫。得無生忍。上下者。經三七
日。能游十方。過三小劫。得百法明門。住歡喜地。乘
勝劣者。初金剛臺。次紫金臺。後金蓮華。今之三位。
但就九品中前六品說。初位。即彼中三品人也。第
二位。即彼上下品人。第三位。即彼上中上上品人
也。以是料揀不退義故。作此判也。無退緣者。以彼
壽命長遠。又無女人。無三塗。無寒暑。無饑渴。無冤
親。無老病。所欲隨心。常與聲聞大菩薩等而為伴
侶。常見佛聞法。水鳥樹林。皆演苦空無常無我。念
佛念法。由是善業則自然增長。塵勞則任運消滅。
直至菩提。更無退轉。故彌陀經云。若有人已發願。
今發願。當發願。欲生阿彌陀佛國者。皆得不退轉
於阿耨菩提。與此穢土修行。霄壤有隔。猶如二人。
共至前所。一則徒步。一則乘載。如是二人。難易可
見。彼此二境。修行等差。亦復如是。然今有人。不審
<pb n="671"/>
利害於兩土。察因緣之勝劣。說空行有。數寶受貧。
往往窮理以無西。沉空而謗教。信鄙俚於後代。非
方便於先覺。恃己為是。何是之有。謂我情忘。何情
之忘。及乎讚喜謗瞋。惑之盛矣。殊不知存我入覺。
覺思遠焉。而罔信安養為息肩脫屣之地者。吾為
其傷之弗能已也。佛記等者。楞伽經說。龍樹比丘。
住初歡喜地。能破有無見。往生安樂國。後二位者。
即十信滿足。及三賢位人。以觀真如法身。勤修習
故。願生彼國。即是九品中上三品人也。初一位者。
即未滿十信位以下者。專持佛名。修行迴向。求生
淨土。即是中三品等人也。則事理二念。可謂攝盡
一切利鈍機矣。
△五勸修利益分。
【記】勸修利益者。即流通分也。槩陳法義。廣示修行。
圓頓之根。必依悟入。今總舉前說。勸令受持聞思
修習。得利益故。文中具說三慧益相。仍舉不信毀
謗之過。今但云勸修利益者。何也。謂舉深該淺。故
不言聞思。因勸而修故。自無疑謗。由是但云勸修
益焉。
△文中三。初結前生後。二信謗損益。三結勸修學
初結前生後。
已說修行信心分。次說勸修利益分。如是摩訶衍諸
佛祕藏。我已總說。
【疏】已說句結前信心章。次說句生後此一分。如是
下。通牒前三大章。
【記】如是者。指前三分所詮法也。謂一心。二門。二覺。
二不覺。四位。二相。三細。六麤。五意。六染。二礙。四熏
習。三大。二身。二見。三心。四方便。六度。三心相。四信。
五行。二種念佛等。並已說了。然此等諸法。盡是大
乘中差別法義。故云摩訶衍也。諸佛祕藏者。即大
涅槃內甚深三德。是諸佛所證。非因位能窮。故名
祕。多所含容而無積聚。故名藏。此之祕藏。具足三
法。謂摩訶般若。解脫。法身。一一皆具常樂我淨。故
名為德。雖有三名而無三體。如天面三目。不縱橫
並別。非一二三。而一二三。故名祕藏。然上所說差
別法義。以此三法往收。罄無不盡。或難曰。收盡之
言。何謂也。答曰。如上一心。是總舉祕藏體。具足三
大義故。二門。不離真俗二諦。真中泯相即空是般
若。顯實是法身。生滅是俗諦。正是解脫。二覺中。本
覺是法身。始覺是般若。始本不二是解脫。四位中。
隨一一位。皆有能證智是般若。所證理是法身。離
障處即解脫。二相中。智淨是法身般若。不思議業
是解脫四鏡中。如實空是法身。因熏習是般若。後
二是解脫。又初是法身。二是般若解脫。後二鏡中。
三是般若法身。四是解脫九相中。前七屬煩惱是
般若。造業是解脫。受報是法身五意。六染。二礙。攝
入九相。可以意得。四熏習中。染熏中。不離無明妄
心境界。起成惑業。流轉生死。如九相所配。淨熏中。
真如是法身。熏起始覺是般若。離障處即解脫。三。
大中。體是法身。相是般若。用是解脫。二身中。真身
屬般若法身。應身是解脫。對治邪執中。能對是般
若。二見無處即解脫。正理顯處即法身。三心中。直
即法身。深即般若。悲即解脫。六度中。皆具三種。如
云以知。是般若。法性。是法身。本無慳貪。是解脫。三
心相中。真即般若法身。方便業識即解脫。四信中。
信真如即法身。信佛即般若。信法與僧即解脫。五。
行中。前四即解脫。止即法身。觀即般若。或一一行
皆具三種。二種念佛中能觀念是般若。事念報化
是解脫。理念真如是法身。以此三法。統收一切。靡
不皆盡。此三不離前之一心。斯則十方三世一切
佛法。皆此論攝。故云諸佛祕藏我已說也。
△二信謗損益（二）。初信受福勝。二謗毀罪深。初
信受福勝（二）。先總舉三慧利益。次別顯三慧益相。
<pb n="672"/>
先總舉三慧利益。
若有眾生。欲於如來甚深境界。得生正信。遠離誹謗。
入大乘道。當持此論。思量修習。究竟能至無上之道。
【疏】持論。聞慧。思量。思慧。修習。修慧。
【記】甚深境者。一心二門三大也。一心則法甚深。三
大則義甚深。二門則理事甚深。皆是如來所證之
境界故。正信者。以此為實。不信諸法故。既生正信。
故離誹謗。離誹謗故。入大乘道。道即因義。能通佛
果故。持此論者。教是大乘之門。欲入大乘。故須持
教。或讀或誦。總名為持。視聽所知。悉名聞慧。思慧
者。思惟其義。修慧者。如說修行。究竟等者。始因聞
思。終得佛果故。又一得永得。故云究竟。佛果圓通。
名之為道。
△次別顯三慧益相（三）。初聞時益。二思時益。三修
時益。初聞時益。
若人聞是法已。不生怯弱。當知此人。定紹佛種。必為
諸佛之所授記。
【記】是法者。謂是心是佛。是心作佛之法也。故前云。
所言法者。謂眾生心。是心則攝一切出世間法。一
切諸佛。本所乘故。一切菩薩。皆乘此法。到如來地
故不怯為授記。有二意。一者。但能如此不怯。他時
必得如來授記。如寶藏佛說。釋迦後時。必得然燈
佛記。二者。景行若斯。義合得記。如圓覺經。清淨慧
章末云。若人聞此法門。不生驚畏。是則名為淨覺
隨順。汝等當知如是眾生。已曾供養百千萬億恒
河沙諸佛。植眾德本。佛說是人。名為成就一切種
智。義同此也。又如法華經說。如來滅後。若有人聞
妙法華經。乃至一句一偈。一念隨喜者。我亦與授
阿耨多羅三藐三菩提記。
△二思時益。
假使有人。能化三千大千世界。滿中眾生。令行十善
不如有人。於一食頃。正思此法。過前功德。不可為喻。
【記】假使者。實無此人。假以設立故。三千大千者。俱
舍頌云。四大洲日月。蘇迷盧欲天。梵世各一千。名
一小千界。此小千千倍。說名一中千。此千倍大千。
皆同一成壞。配亦可知。十善者。化人令行十善。果
招天上。雖即數多。不離三界。不成無漏。不如下。若
思此如來藏心本覺之法。是成佛因。超出世間。無
漏無為。究竟令得無上佛道。時雖不多。功不可喻。
豈可將世。間善而為並耶。
△三修時益（三）。初時少德多。二校量多相。三徵釋
所以。初時少德多。
復次若人。受持此論。觀察修行。若一日一夜。所有功
德。無量無邊。不可得說。
【記】若有眾生。初勸能修者。若人。次番勸。今當第三
番勸。故云復次也。受持者。謂領受法義。任持在心
也。觀修者。謂於真如三昧中。觀察諸佛法性也。一
日夜。時猶少也。無量邊。德甚多也。較前思益中。食
頃之際。散心思惟。功不可喻。況一日一夜。定心觀
察歟。所獲功德。誠無邊量也。一日一夜尚爾。反顯
累月經年。乃至盡形觀察。則時長行勝。其功德尤
不可思議也。
△二校量多相。
假令十方一切諸佛。各於無量無邊阿僧祇劫。歎其
功德。亦不能盡。
【記】此中校勝。文雖不多。義則甚廣。以能歎之人。是
無上大覺。具一切智。有無礙辯。凡所歎說。無不究
竟今則不獨一佛所歎。仍舉十方一切諸佛。是人
勝而復多也。又非於少時間。仍各於無量無數劫
中。是稱歎時最長也。以十方一切。明處橫遍。無量
祇劫。顯時豎久故。又非謂多佛。於長時中。歎其功
德。令得邊際。而又復言亦不能盡。是知此義豐文
約之教。比餘處校勝之文。實為盡矣。
<pb n="673"/>
△三徵釋所以。
何以故。謂法性功德。無有盡故。此人功德。亦復如是。
無有邊際。
【記】何句。徵也。果人無量。劫數無邊。於爾所時。經爾
所佛。歎所不及。實有何所以耶。謂下釋也。性無盡
故。功德如性。亦復無盡。性德無盡故。從性起修。德
亦無盡。今修習斯論者。即是深入法性之所獲也。
法性功德。既橫無邊涯。豎無底際。而全修即性。豈
有邊際者乎。
△二謗毀罪深。
其有眾生。於此論中。毀謗不信。所獲罪報。經無量劫。
受大苦惱。是故眾生。但應仰信不應毀謗。以深自害。
亦害他人。斷絕一切三寶之種。以一切如來。皆依此
法。得涅槃故。一切菩薩。因之修行。得入佛智故。
【疏】其有下一謗成罪重也。是故下。二。誡勸止謗也。
以深下。三。釋罪重意也。以一下四轉釋斷絕三寶
之義也。於中二句。一約果人依之得涅槃。二約因
人依之得菩提。菩提涅槃。即是法寶。佛僧可知也。
【記】罪重者。受持既若福多。毀謗合招罪重。準大般
若經說。謗法眾生。入阿鼻獄。經無量劫。遇此境壞。
則寄餘界地獄。如是展轉。徧歷十方。還至本處。罪
猶未盡。今言無量大苦。是此類也。亦如法華經說。
謗經之人。其人命終。入阿鼻獄。具足一劫。劫盡更
生。如是展轉至無數劫。從地獄出。當墮畜生等。誡
勸者。但應勸也。不應。誡也。止謗者。亦是誡勸其起
信。獲罪如斯。謗則宜可止之。故勝鬘說。若自有智
則仔細體會。若不解處。則仰推如來。非我境界。苟
能如此。則何患殃及於後世耶。釋重意者。或問曰。
以何義故。不信毀謗者。獲罪若是。故此釋云。一者。
害自身心。二者。害他善根。三者。斷三寶種。故招罪
報。極為深重。如法華云。斷佛種故。受斯罪報。是也。轉
釋義者。又難曰。但謗此論。如何乃言斷三寶種。成
自他之害耶。故此釋之。果人得涅槃因人得菩提
者。此但約人互顯影略而言。據理則一得俱得。故
非別證。如心經說。菩提薩埵。依般若得涅槃。三世
諸佛。依般若得菩提。此亦如是。法寶等者。以如來
是佛寶。菩薩是僧寶。若不信此法。則無菩薩修行。
即僧寶斷絕。若無修行。則不證菩提涅槃。是法寶
斷絕。若不證果。即無如來。是佛寶斷絕。三寶斷絕。
皆由不信毀謗。是故獲罪。經無量劫受大苦也。將
知大罪。莫大於謗法耳。
△三結勸修學。
當知過去菩薩。已依此法。得成淨信。現在菩薩。今依
此法。得成淨信。未來菩薩。當依此法。得成淨信。是故
眾生。應勤修學。
【疏】三世菩薩。同行此法。更無異路。故勸修學。
【記】先舉示。過去。即釋迦之流。現在。即馬鳴等類。未
來。即今之行者。楞嚴文殊歎觀音圓通云。過去諸
如來。斯門已成就。現在諸菩薩。今各入圓明。未來
修學人。當依如是法。我亦從中證。非唯觀世音。是
故下次結勸。此當第四番也。無異路者。經云。此是
微塵佛。一路涅槃門。又云。十方如來。一門。超出妙
莊嚴路。問。彼明圓通法門。此說淨信法門。云何
將彼證此答。圓通者。圓通如來藏心也。淨信者。淨
信如來藏心也。圓通淨信門雖異。如來藏心法無
殊。不妨引證問。信是眾行中初一門。何唯成此而
不具餘諸行（一難）。縱成淨信。位亦初住。非證二果可
比（二難）。前歎功德。何太深耶（三難）。答。信既為眾行本。本
成。餘行亦辦。故前云。為令善根成熟眾生。於摩訶
衍法。堪任不退信故（釋初難也）。又信若成滿。入住不退。
堪受佛果。故前云。信成就發心者。畢竟不退。入如
來種中（釋二難也）。況信該果海。果徹信源。因果位殊。信
心無二。清凉疏云。啟明東廟。智滿不異於初心。初
<pb n="674"/>
心。即信心也。華嚴云。若離信根。如是法性理趣。如
是法門所行。如是所住境界。皆悉不能。又賢首品
云。信能必到如來地。信能專向佛功德。信能生長
菩提𡬾。信能示現一切佛。若得信心不退轉。則獲
灌頂而昇位。既涅槃佛智。皆生信心。則信根本之
功德。豈可量耶（釋三難也）。再四勸勉。其意遠矣。
△三總結迴向。
諸佛甚深廣大義。我今隨順總持說。迴此功德如法
性。普利一切眾生界。
【疏】諸佛下先結上所說也。於中上句結義。下句。結
文。迴此下次迴向利益也。於中上句。明德廣下句。
辨遐霑。
【記】諸佛者。謂能證能說之人也。甚深下。即所證所
說之法也。此中深廣。是總指三大。深約豎論。大約
橫說。二皆絕待。故加甚廣之言。謂深中之深。非對
淺之深。故云甚深。大中之大。非對小之大。故云廣
大。或可深廣大三字。別對體相用之三義。深是體
大。謂實相真法。非因位能窮。唯佛究盡。故大論云。
智度大海。唯佛窮底。又法華云。深固幽遠。無人能
到。此則約過去無始。未來無終。不生不滅。故云深
也。廣是用大。謂過河沙之妙用。潛興密應。無有休
息。無有窮盡。此無盡之用。一一同於覺性。無有邊
涯。無有分限。故楞嚴云。我以不滅不生合如來藏。
而如來藏本妙圓心。周遍法界。是故於中。一為無
量。無量為一。小中現大。大中現小。不動道場。遍能
含受十方國土。坐微塵裏。轉大法輪等。故云廣也。
大是相大。相。謂義相。即前所辨大智慧光明義。遍
照法界義等。過於河沙無漏性德。與真如體。不離
不斷不異。不思議。非深非廣。能深能廣。故受大名。
所言甚者。通貫三字。謂甚深甚廣甚大。俱絕待故。
此之三法。遍能含攝一切佛法。亦攝一切眾生法。
含攝雖多。俱不離一心。一心者。是諸佛所證之極
致。是諸佛所說之根本。故前文云。謂欲解釋如來
根本之義。令諸眾生。正解不謬故。今論主以少言
句。隨順此法。略而說之。言雖約略。理無不備。故云
總持說也。前云。如是此論。為欲總攝如來廣大深
法無邊義故。應說此論。如法性者。法性遍滿。圓無
際故。造論功德。如性廣大。亦無有際。法性甚深。無
窮盡故。造論功德。如性甚深。亦無有盡。法性無漏。
離諸染故。造論功德。如性無漏。非垢非染。法性無
為。離有作故。造論功德。如性無作。非有為相。不可
破壞。盡於未來。如是功德。無量無盡。無漏無為。欲
何所利。由是論云。普利一切眾生界。然利眾生。不
出二種。一令離苦。謂離分段變易二生死故。二令
得樂。謂得菩提涅槃二無上樂。以眾生有三乘五
性。四生九類差別不同。故云一切。今迴如性功德。
普霑利之。令彼隨自根性。咸得其益。終至究竟無
上覺道耳。

大乘起信論疏筆削記會閱卷第十（終）

音釋
伽藍此云眾園。即眾僧居處也。
阿蘭若此云空寂。閑靜處。遠離處。無諍。
饌音撰。餚膳飲食也。
頭陀此云抖擻。苦行者名。
檀越此云施主。
跏音加。趺坐也。
髀皮上聲。又音彼。脚股骨也。同䯗。
壘音累。疊起也。
挺＆CB18605;上聲。直而不曲貌。
脊音積。背脊。
頸音景。項也。
<pb n="675"/>
聳送上聲。高聳也。
臍音齊。肚臍。
齶音壑寉。齗也。又齒內上下肉也。
顗音以。莊謹也。
押音鴨。壓也。拘管也。
拄音主。牚也。支持也。
澀音塞。不潤澤也。
矯音絞。詐也。妄也。
眩音衒。惑亂也。
侮音父。輕欺也。
姦音間。奸詐也。
䞋音寸。財施也。
蔑音滅。陵慢也。
販音泛。販賣。
蠧音妬。蛀虫。又白魚。
蹔同暫。
譴音遣。訶責也。
甄音今。揀別也。
蠅音英。蒼蠅。
蝎音歇。螫人毒虫也。
熠音亦。火光熌爍貌。
攊音立。擊也。
腋音揖。兩腋。
匍匐音蒲薄。伏地貌。
兕音祀。野牛。
摩訶大般若經名。
琵琶音皮杷。琴類。
掣音尺。曳也。
吟音嚀。叫也。
拘那含牟尼此云金仙。佛名。
擯音柄。驅逐也。
棒音蚌。杖也。
羅剎此云速疾。亦云可畏。
嵬音回。僧名。
銛音尖。利也。
麈音主。麋屬。
鼉音陀。水虫也。類魚有足者。
蚓音引。蚯螾也。亦名曲蟺。
鰍音秋。泥鰌。
玃音脚。老母猴。
猨音元。似猴。長臂。
雉音稚。野雞。
豺音才。狼也。
㺄音于。獸名。
蝠音福。蝙蝠。
蟹音駭。螃蟹。
掬音菊。
蹈音導。踐也。
磷音陵。薄石也。
處約居處貧困也。
槌音垂。同椎。擲也。
鈆同鉛。
逶迤音委夷。衰行貌。又衺去也。
躁音灶。粗暴也。
恍惚音慌忽。失意也。又昏忘而不能明憶也。
歘同倏。忽也。
啻音涕。但也。止也。
眵音紙。目汁凝也。
唾音土。口涎。
肪音方。脂也。
膜音模莫。肉間膜也。
脾音皮。在胃下。
腎忍任二音。水藏也。
<pb n="676"/>
凌音陵。飛騰也。
首楞嚴此翻究竟堅固。亦云徤相三昧。
蜾蠃音果羅。細腰蜂也。
摙音斂。般運。負擔也。
祝音卓。呪祝也。
輛音亮。車輛。
阿[鞥-合+(白-日+田)]䟦致華言不退轉。
帆音凡。舟上汎風布幔也。
瞰音談。同啖。吞也。食也。餌也。
陣音潤。軍陣。
虞音俞。慮也。憂患也。
抵音底。至也。
俚音里。鄙俗也。
屣音洗。履也。
罄音磬。空也。
蘇迷盧此云妙高。山王也。
阿鼻此云無間。地獄名。
殃音央。禍也。
菩提薩埵此云覺有情。略言菩薩。
啟明東廟謂善財於福城東際。娑羅林中大塔
廟處在文殊所。聞佛功德。即是啟智明也。
潛音前。藏也。
謬音茂。差誤也。
霑音占。濡洽也。

<article id="n770">釋摩訶衍論記</article>

No. 770
<sarticle>釋摩訶衍論記一卷</sarticle>

沙門　聖法　鈔
回音瑰允也又好慧反寶也迴也續也此中字
契當而已此字在文殊師利答第一經十一卷[匚@出]鏡
日珠言[匚@出]鏡者龍樹古稱言日珠者馬鳴古稱謂迦
葉佛出世時中一長者名曰輪香有女名曰珠池如
是二人各以七寶獻迦葉佛請其嗣息爾時世尊告
二人言速去還所汝等所請求十七日已經當得成
就所願滿足爾時二人頭地禮佛却返本處第十七
日悉已滿足其日夢中彼珠池女即得好夢甚大歡
喜無所譬喻所謂第一明散日輪來入腹中第二耀
了滿月之輪來入腹中得此吉祥已經九月即生二
子兄名日珠弟名月鏡隨其前相立名字故如是二
子歲至一七即便出家詣迦葉佛隨佛世尊脩其行
法常作是願生生處處不相捨離同學知識建立正
法具足妙行念一覺海以此事故此二菩薩不相捨
離俱行俱轉出現本釋利益眾生今此序主取彼時
名立名字言月鏡日珠以何義故略去今名取過去
名本釋兩論除無明闇增智慧明盲冥眾生而能開
曉譬如兩曜皆生光明除滅暗夜引導眾生令不惱
亂是故時事契合當中強彼名爰存而已如是因緣
在無著菩薩本事因緣論第三卷也光明妙雲言光
明者馬鳴往古如來名字言妙雲者龍樹往古如來
名字如是二字名脩多羅中各各異說謂金剛正智
經中作如是說馬鳴菩薩大光明佛龍樹菩薩妙雲
相佛大莊嚴三昧經中作如是說馬鳴菩薩徧照通
達無邊如來龍樹菩薩徧覆初生如來甚深道場經
中作如是說馬鳴菩薩日月星明如來今依金剛正
智經序主作如是說光明妙雲相焉料音羅閭反寶
水月也此字在三三昧經第八卷也隔檀門往向位
言隔檀門者入如意藏直門之稱言往向位者入如
意藏經門之稱如是二門如其次第喻真如生滅之
二門如是因緣在龍明菩薩心地品論第三十八卷
摩迦羅論此云如意珠論也䟦提論此云廣攝論也
<pb n="677"/>
鄔舍摩論此云本廣釋狹論也闍他論此云本狹釋
廣論也筏那提舍論此云一向義論也阿部帝論此
云宗廣攝論也䟦磨論此云雜論也呼呵論此云字
輪論也摩僧那論此云神呪論也鍵婆論此云偈成
論也九十九種文所言九種華文論者一者音韻華
文論二者義林華文論三者圖像華文論四者一字
華文論五者雜說華文論六者阿說共中華文論七
者釋本華文論八者釋釋華文論九者內外具成華
文論婆薩伊伽諾此云精＆CB18610;即喻名焉所謂眼中精
＆CB18610;甚極微少譬如兔毛塵其量無差而能納受滿十
方中明闇之色斯論大意亦復如是故標多羅唱提
此云氣絲即是龍絲所謂龍王舌中有一氣絲甚極
微細譬如頭髮其量無差而能出生攝納滿十方中
種種密雲斯論大意亦復如是故馬鳴菩薩現六時
中造作論教當何時耶所謂出現一百餘歲時即造
作四部寶論云何為四一者起信論二者玄理論
三者本原論四者清淨論出現三百餘歲時中即造
作六部論云何為六一者三昧論二者合一論三者
微妙論四者中藏論五者歸真論六者徧滿論出現
六百歲時中造作對治邪智入道論等二十部華文
論出現八百歲時中造作大總地論等三十部華文
論出現佛入涅槃時中造作懺悔業障大海論等四
十部華文論出現佛成道第十七日時中都無所造
焉立名因緣在大明菩薩授記譬喻經第八十卷古
名日炎徧照菩薩於契經中十種第一即是無盡法
界經第七卷文於契經中十種殊勝即是如來藏功
德經第一卷文於契經中十種作用即是上佛經第
十一卷文十種周徧即是金剛寶智經第四卷文四
種圓滿智即是果圓滿經第二卷文四種解脫智（同上）
佛伽陀修梨毗羅反云廣略經則菩薩遮陀尸脩梨
毗羅反云廣略論則憂婆提那眾反云了論僧那反
云誓願阿世耶反云意樂。
<other>論本第二</other>
譬如虗空中飛鳥踰明耀時出十種和聲虗空輪字
應如是觀言十聲者謂飛鳥一踰明耀時十塵相觸
出微音故於彼一塵各取一音是故言出十種和聲
也。
<other>論本第三</other>
譬如眠士夫及與悟士夫俱行俱轉不相離故唯據
一身不取二身以為譬喻摩奢趺娑鏡反云種愛珠
也輪多梨華鏡反云明耀珠也頗梨反云離珠又云
應珠福多伽林反云愕木即是臰林＆CB18616;音造緣反實
郡主焉。
<other>論本第四</other>
迦羅鳩奢那反云利鳥又云火鳥又云眼赤鳥。
<other>論本第五</other>
班多伽耶娑叉提鄔反云鬼集林會末耶提反云怖
香梵檀尸多那林反云聖居山林陀摩鍵多反云仙
香天殊地別天謂玄也地謂大也阿梨羅多掩尸木
反云龍舌婆羅羅利多提假人此云有巧方便那尸
阿多羅假人此云無巧方便。
<other>論本第六</other>
釋六德經如其次第一道清淨經因緣無主經具足
性德經甚深如來藏經大寶無盡經通達法門經譬
如阿只多遮那尸帝樹反云無邊一從樹也阿作阿
故阿謂自然遮伽利娑那提衣反云安樂光耀羅衣
即是帝釋莊嚴衣名也鍵尸多陀摩宮反云安樂反
轉。
<other>論本第八</other>
定標陀阿羅觀義言標陀者反云主也言阿羅者反
云伴也即此處中定主觀伴應審觀察伽摩伊陀耶
反云合集婆尼羅反云散離言合集者即是粘食言
散離者即是粳食也俱盧舍量反云淨穢中間謂五
<pb n="678"/>
百弓之量而已＆CB18620;音彼乎反此字在金剛大輪無礙
虗空總明陀羅尼經第一卷中。
<other>論本第九</other>
十鬼名字隨用建立應觀察十五神名亦如是知如
是十十五之名字中各後一種在出現經中各初諸
名在隱藏經中言出現者謂摩訶般若如來正智經
彼隱藏經法不能見此中神呪外道經呪謂在十萬
六千偈阿羅羅駄尸那總明弟子經二百五十七卷
標揭那羅反云心識[○@九]（音於呼反）[(几@水)/(几@山)]（音那闇反）<img n="X/X45p0782_01.png"/><rubynote t="【圖】"/>（音伊因反）<img n="X/X45p0782_02.png"/><rubynote t="【圖】"/>（音毗入反）
[○@(內-入+人)]（音隱天反）<img n="X/X45p0782_03.png"/><rubynote t="【圖】"/>（音於阿反）⿱水仚（音弗八反）＆CB18623;（音去言反）<img n="X/X45p0782_04.png"/><rubynote t="【圖】"/>（音伊入反）<img n="X/X45p0782_05.png"/><rubynote t="【圖】"/>（音阿含反）<img n="X/X45p0782_06.png"/><rubynote t="【圖】"/>（音只
因反）<img n="X/X45p0782_07.png"/><rubynote t="【圖】"/>（音伊允反）。
<other>論本第十</other>
嚤鍵訶尸闇室反云氣盛瓦爐阿那毗提人反云風
病婆多訶彌尸人反云無根。

釋摩訶衍論記一卷

鈔（楚教楚交二切。強取也。掠也）。回（戶恢切。違也。轉也。邪也。又回中地名）愕（五各反也）。

<article id="n771">釋摩訶衍論疏</article>

No. 771
<sarticle>次第屬當釋本論文刪補三卷別行
疏上</sarticle>

釋摩訶衍論十卷
龍樹菩薩　造
沙門　法敏　集
不動本原論。九甚深玄理論。十大乘起信論。如是
十論其數雖別殊。而建立其種。而數同一種焉。
次說藏差別。藏有幾數幾藏所攝。摩訶衍論何所
攝耶。頌曰。
 或五十一藏  或唯十如經  總三藏所攝 
 論或通或別 
論曰。五十一者。別因果故。表功德故。引行者故。金
剛契經說。佛子我當為汝無礙言辭。宣說開示五
十因藏及一果藏故。或有十藏。一者唯立一藏總
攝諸法。謂法界法輪藏。圓滿契經。說一切眾生所
有言音。莫非如來法輪攝故。二立二藏總攝諸法。
謂聲聞藏及菩薩藏。總持契經說。法門雖無邊。不
出二種藏故。三立三種藏。總攝諸法。謂如來藏。光
明契經說。過於恒沙一切諸佛。唯當宣說聲聞法
藏菩薩法藏如來法藏。更無餘道故。四立四藏總
攝諸法。謂加補特伽羅藏。道品契經說。佛子諦聽
為汝解說。仁藏義藏禮藏智藏及與信藏。并聲聞
藏及菩薩藏大覺藏。所以者何。一切行者漸次轉
勝次第之法故。五立五藏總攝諸法。謂加天藏。天
子契經說。佛告邪論。不可言說清淨報空。我為大
眾廣大宣說淨藏人藏并二乘藏一切諸佛大覺
法藏故。六立六藏總攝諸法。謂加捺落迦藏。怖畏
契經說。我不動坐分別宣說八萬四千捺落迦藏。
如前所說五種藏故。七立七藏總攝諸法。謂加魔
羅鳩多耶藏。班母契經。說我今實言為班母等
一億七萬三千大眾。分別宣說五萬一千三百二
種鬼神道藏。如前所說六種藏故。八立八藏總攝
諸法。謂加鍵婆陀那䟦藏。龍王契經說。難陀龍王
發八千問。問於如來。佛開十億傍生道藏。如前所
說七種藏故。九立九藏總攝諸法。謂加器世間藏。
世界契經說。爾時世尊告樹神言。善哉善哉。如汝
所說。若欲聞者。我今為汝分別演說所依止藏。如
前所說八種藏故。十立十藏總攝諸法。謂加雜亂
藏。音聲契經說。我今開示八種雜藏。如前所說九
種藏故。如是諸藏總攝十億八千法藏。根本三藏
<pb n="679"/>
或攝十藏。云何為三。一素怛藍藏。二毗奈耶藏。三
阿毗達磨藏。摩訶衍論或諸藏攝。或唯阿毗達磨
藏攝。是故頌言。或通或別。通謂總通。別謂簡別。持
其行法隨應不失。所以立名曰藏焉。
次說經差別。有幾數幾經所攝。今摩訶衍論何等
經為依。
論曰。凡集一代種種諸教。有一百億部。如是諸經
總十二部攝。云何十二。一修多羅。二祇夜。三毗伽
羅那。四伽陀。五憂陀那。六尼陀那。七阿婆陀那。八
伊帝曰多伽。九闍陀伽。十毗佛略。十一阿浮陀達
磨。十二憂婆提舍。摩訶衍論所依本經。或通或別。
通謂總通。別謂簡別。摩訶衍論文狹句少甚極微
少。何故無量無邊契經之海通為依耶。如婆薩伊
伽諾故。如標多羅呾提故。是故無失。別所依經其
數幾有。何等名字眷屬各幾。頌曰。
 總一百契經  光明大覺等  初五十各百 
 後五十各千 
論曰。摩訶衍論別所依經。總有一百。云何為百。一
光明大覺經。二甚深順理經。三金剛三昧經。四諸
法無行經。五樹林說法經。六無盡一地經。七清淨
如如經。八自性自體經。九大乘同性經。十阿梨耶
識經。十一果圓滿經。十二虗空等經。十三三三昧
經。十四一心法經。十五本性智經。十六真法界經。
十七攝無量經。十八最上極經。十九維摩詰經。二
十楞伽王經。二十一中實經。二十二無始經。二十
三十因經。二十四輪轉經。二十五慈雲經。二十六
器心經。二十七無位經。二十八賢聖經。二十九隱
密經。三十華嚴經。三十一大品經。三十二寂滅經。
三十三聖軌經。三十四遍緣經。三十五熏習經。三
十六佛性經。三十七玄理經。三十八楞伽經。三十
九本業經。四十蘊高山經。四十一歸本經。四十二
真修經。四十三八德經。四十四佛慧經。四十五緣
起經。四十六一體經。四十七白佛經。四十八大海
經。四十九無相經。五十遍真如經。五十一十種如
來藏經。五十二三身本有經。五十三八識通達緣
經。五十四眾生身等法經。五十五諸佛無盡藏經。
五十六讚歎不善品經。五十七諸法同一相經。五
十八一體大悲觀經。五十九如如本智慧經。六十
塵塵法界剎土經。六十一輪轉本際經。六十二法
界法輪經。六十三大智本有經。六十四平等法界
經。六十五四相常住經。六十六真如一相經。六十
七流轉不動經。六十八寂靜涅槃經。六十九通達
音聲經。七十如來自相經。七十一夫人經。七十二
法門經。七十三八喻經。七十四中在經。七十五總
持經。七十六不動經。七十七天智經。七十八道智
經。七十九本覺經。八十大無量經。八十一自然本
果經。八十二甚深法藏經。八十三一道清淨經。八
十四十種妄想經。八十五法門顯了經。八十六境
界圓滿經。八十七光明實智經。八十八因果同體
經。八十九心神不空經。九十真智無生行經。九十
一無礙解脫經。九十二隨緣增長經。九十三法性
實際經。九十四廣大虗空經。九十五本因緣起經。
九十六諸法無為經。九十七本來清淨經。九十八
修行道地經。九十九不修具德經。百摩訶薩雲若
經。如是百經眷屬。如次初半各百。後半各千。舉經
之目。屬論之綱。下當隨文開示顯說。
次當說造人。契經異說其數幾有。今馬鳴師何所
攝耶。頌曰。
 總有六馬鳴  契經異說故  然隨機應故 
 無有相違失 
論曰。凡集一代諸契經中種種異文。總有六種。一
大乘本法契經說。無上大覺尊。說入涅槃緣。馬鳴
菩薩。即從座起。頂禮佛足。合掌恭敬。向佛世尊。說
<pb n="680"/>
偈頌曰。
 大慈滿足無上尊  無邊劫海備萬行 
 唯慈悲群生類故  而佛自言入涅槃 
 我及一切諸大眾  冥冥而亂失心神 
 大慈滿足世尊尚  棄自子等往異界 
 況我慈悲未滿足  隨佛往異界誰謗 
爾時馬鳴說此偈已。覩佛眼精。徐自命終。二變化
功德契經說。爾時世尊告馬鳴言。我滅度後三百
餘歲。汝當承我加力。以種種方便法利益安樂末
代眾生。若我不加力。汝當不能自。三摩訶摩耶經
說。如來滅後六百歲已。九十六種諸外道等。邪見
競興。毀滅佛法。有一比丘。名曰馬鳴。善說法要。降
伏一切諸外道輩。四常德三昧契經說。佛滅度後
八百歲中。有一智人。名曰馬鳴。或外道眾。或佛家
眾。破諸外道建立佛法。五摩尼清淨經曰。佛泥洹
後一百餘歲。馬鳴大士出現於世。守護正法。安立
佛幢。六勝頂王契經說。如來成道第十七日。有一
外道。名曰迦羅諾鳩尸摩。變化其身。作大龍王。出
現八萬六千頭八萬六千舌。一時發起八萬六千
相違難問。問於如來。如來即作百重答說。通彼切
難。如是問答已。佛告龍王言。善哉善哉。馬鳴沙門。
為護法城故。以破壞相建立佛法。耐也。常如是修。
常如是行。勿小遊行。普遍遊行。於是龍王以其本
形捨畜生相。無上尊前頂禮和南。以歡喜貌。向佛
世尊。而說偈言。
 善哉善哉言  經聽於我聞  假耶實耶自 
 極疑於我心  我非畜生身  或非外道眾 
 而贊化為生  變化如是形  世尊如鏡知 
 我沒於是界  出於餘世界  如教普遊行 
爾時馬鳴說此偈已。如入禪定。入於寂室。是名為
六。如是諸經各各別說。隨機現應無相違過。馬鳴
菩薩當何位人。何域誕生何因馬鳴。頌曰。
 本大光明佛  因不動中位  西天竺出現 
 從過去立名 
論曰。馬鳴菩薩若尅其本大光明佛。若論其因第
八地位菩薩。西天誕生。盧伽為父。瞿那為母。同生
利益。過去世中有一大王。名曰輪陀。有千白鳥。皆
悉好聲。若鳥出聲。大王增德。若不出聲。大王損德。
如是諸鳥。若見白馬。即出其聲。若不見時。常不出
聲。爾時大王遍求白馬。終日不得。作如是言。若外
道。眾此鳥鳴者。都破佛教獨尊獨信。若佛弟子。此
鳥鳴者。都破外道教獨尊獨信。爾時菩薩用神通
力。現千白馬鳴千白鳥。紹隆正法。令不斷絕。是故
世尊。名曰馬鳴。
已說人別相。次唱本作釋。
本曰。
 歸命盡十方  最勝業遍智  色無礙自在 
 救世大悲者 
論曰。此一頌中即有二門。一總攝一切眾命門。二
歸向圓滿大覺門。總攝者。通攝一切十方世界中
諸有眾命根故。歸向者。用如是眾命。歸仰於滿足
大慈悲人故。如本歸命盡十方最勝業遍智色無
礙自在救世大悲者故。論師舉幾德。讚歎大覺尊。
各其相如何。頌曰。
 總八萬四千  四十八種德  最勝等各十 
 智無礙各四  及八萬四千  色相差別故 
 功德雖無量  終不出此數 
論曰。爾時馬鳴菩薩。總舉八萬四千四十八種功
德。奉仰讚歎無上大覺。佛果滿位中功德淨品。雖
有無量無邊。而終不出數量。是故馬鳴總相讚歎。
云何為八萬四千功德。色相差別故。成八萬四千。
云何為四十。最勝業遍各十種故。云何為八智及
無礙各有四種故。云何為十最。一超過最。遠離二
<pb n="681"/>
乘地故。二出離最。永離三界域故。三對治最頓斷
四住地故。四厭離最。已過五蘊聚落故。五離愛最。
永別六道岐故。六威德最。勝退七惡軍故。七兵眾
最。皆盡八邪林故。八智慧劒最。決斷九結科故。九
解脫最。斷除十纏繩故。十勇猛最。摧伏九十六種
外道故。於契經中。十種第一。云何為十勝。一力勝。
具足十力故。二無畏勝。具足四無畏故。三不共勝。
具足十八不共法故。四道品勝。具足三十七品道
故。五變化勝。具足百千種變化故。六言音勝。具足
八十八種梵音故七。端嚴勝。具足三十二種丈夫
相故。八吉祥勝。隨作境界處出生增長功德善根
故。九難得勝。於三界中獨尊一故。十住處勝。所居
宮。殿以九萬八千微妙圓滿而所莊嚴故。於契經
中。十種殊勝。云何為十業。一自然業。所作自在故
二平等業。教化利益無差別故。三相應業。隨機出
現故。四具足業。圓滿福智二資糧故。五無盡業。無
邊際故。六同生業。隨趣受生故。七無著業。遠離塵
累如蓮華故。八依止業。作歸依處如大地故。九無
厭業。攝生無窮如大海故。十通達業。無有障礙如
虗空故。於契經中。十種作用。云何為十遍。一根遍
佛諸色根各各周遍法界故。二識遍。佛諸心識無
所不達故。三境界遍。圓智所緣無分界故。四壽命
遍不可思議故。五眷屬遍。不可測量故。六功德遍。
一一功德等虗空界故。七慈悲遍。無簡擇故。八言
說遍。佛言音聲無所不至故。九證遍。無所不窮故。
十無等遍。無與等故。於契經中。十種周遍。云何為
四智。一光明無盡藏智。能出生十億一千智慧門
故二一味一相智。通達恒沙一切諸法無差別故。
三大悲無邊智。隨起一化遍滿一切十方世界故。
四無為寂滅智。遠離一切起動作業故。於契經中。
四種圓智。云何為四無礙。一法無礙。了知諸法實
相實性故。二義無礙。了智諸法共差別相及生滅
相故。三辭無礙。不壞假名而說實相故。四樂說無
礙。發無邊言說契經海次第不斷絕故。於契經中
四種解脫智。自在之言。皆通於上。故不別釋。色相
名義。如大總持中廣顯說。
已說覺寶次說法僧。
本曰。
 及彼身體相  法性真如海  無量功德藏 
 如實修行等 
論曰。此一頌中復有二門。一體攝一切眾身門。所
謂盡攝一切無量眾生生滅流轉無常身故。如本
彼身體相故。二總達法藏僧伽門。以如是眾身。總
達於諸甚深法藏一切如實修行者故。等言總通
和南之意。論師依幾法僧而和南耶。其相云何。頌
曰。
 總歸依十四  僧十法四故  或兼上下故 
 有多類僧眾 
論曰。馬鳴菩薩總歸依於十四德處。十僧四法各
差別故。云何為四法。教理行果各差別故。法謂教
法。所謂隨順機根一切契經之海。性真如謂理法
於一切法體性平等。離虗妄之假絕執著之實故。
海謂果法。於妙覺果萬德圓滿。無有窮盡如大海
故。無量功德藏謂行法。六度萬行淨品眷屬。不可
思議超過數量故。如謂十種真如。實修行謂十種
正智。證真如理。於真實智。建立僧名。理智和通。能
所一味。平等平等。無諍論故。何故取命標十方耶。
為欲顯示所攝命根廣大圓滿無邊際故。何故取
身標其相耶。為欲顯示四相所亂一切眾生皆悉
攝取。欲令獲得金剛常住不動身故。何故八聖唯
不歸自身命。乃通取一切無量眾生所有身命。歸
於三寶。由明了知一切眾生平等平等。唯一真如
無有別異。眾生身命及我身命。一味一相不相離
<pb n="682"/>
故。是故頌言等。等言極甚深。何故攝取一切眾生
無量身命。歸於三寶。成和南相。由十方三世一切
諸佛皆悉歡喜。十方三世一切諸菩薩悉皆讚歎。
十方三世一切諸法藏。常恒流布。不斷絕故。馬鳴
菩薩證於不動地。下地功德悉皆滿足。何故下位
諸僧皆悉和南。由能歸人皆非同於自德位故。若
自歸依。唯應和南不動地滿并上二地。若爾何故
不取地前。非無歸人故不別舉。以上兼下。影顯示
故。法雲菩薩能歸人。當依何僧。於妙覺地。有真實
僧。故無過失。若爾何故不別舉耶。以下兼上。影顯
示故。是故頌言。或兼上下故有多類僧眾。
已說法僧。次說本趣。
本曰。
 為欲令眾生  除疑捨邪執  起大乘正信 
 佛種不斷故 
論曰。此一頌中則有二門。一斷絕障縛門。二連續
解脫門。斷絕門中有四差別。一決定信心門。為令
一切無量眾生。斷除疑惑心。發起堅固信。決定於
甚深大乘正道故。二遠離捨心門。為令一切無量
眾生遠離厭捨心增長欲樂意。精進於甚深大乘
正道故。三對治邪論門。為令對治九十六種諸大
外道并眷屬故。四種大魔及眷屬眾魔。斷除一切
諸世論。趣入於大乘甚深正道故。四除遣執著門。
為令一切無量異生及諸二乘一切菩薩。斷除五
種人見二種法執證得二種對治。迴向於甚深大
乘正道故。連續門中有三差別。一不斷大覺門。為
令集成萬行之因。莊嚴大覺之果。無上法王不斷
絕故。二不斷法藏門。為令出現勝妙梵響。宣說一
切契經之海。八萬四千法藏不斷絕故。三不斷僧
伽門。為令修地前地上之大道故。建真如法界之
宮殿。住正後二僧而不斷絕故。如本佛種不斷故。
頌眾生言分際云何。為欲對治何等斷故。建立三
寶不斷耶。頌曰。
 通攝三聚人  未得圓滿故  對四種斷故 
 建立三不斷 
論曰。馬鳴菩薩通緣三聚而為境界。所以者何。由
未證得圓滿果故。然三聚門有其三種。一十信前
名為邪定聚。不能信業果報等故。三賢及十信名
為正定聚。決定安立不退位故。十種信心名為不
定聚。或進或退未決定故。二十信前并十信心名
為邪定聚。皆無根故。無上大覺果名為正定聚。以
滿足故。三賢及十聖名為不定聚。皆未究竟故。三
十信前名為邪定聚。無樂求心故。十聖名為正定
聚。以得真證故。十信三賢名為不定聚。未得真證
故。馬鳴菩薩須彼初門。為欲對治四種斷故。建立
三寶不斷之義。一疑惑斷。由猶豫心不能決定。斷
三寶種故。二然捨斷。由愛有心不能樂法。斷三寶
種故。三見邪斷。由妄想心不能正見。斷三寶種故。
四定執斷。由實有心不能離著。斷三寶種故。
已說本趣。次開總體。
本曰。有法能起摩訶衍信根。是故應說。
論曰。此門有二門。一能入門。所謂於所詮理善趣
入故。二所入門。善為彼法作依止故。有法者。總標
十六能入門法。能起信根者。總標門法作業之相。
摩訶衍者。總標十六所入法體并及不二摩訶衍
體。信決定進心。攝生長行法。若為入理無超此二。
故曰信根。復次信謂十信。根謂從發心住乃至法
雲地。所以者何。初信無根隨緣進退。後信轉勝。堅
固不動。信根有幾義。各其相云何。頌曰。
 各有十種義  澄淨下轉等 
論曰。信有十種義。一澄淨義。能令心性清淨明白
故。二決定義。能令心性淳至堅固故。三歡喜義。能
令斷除諸憂惱故。四無厭義。能令斷除懈怠心故。
<pb n="683"/>
五隨喜義。於他勝行發起同心故。六尊重義。於諸
有德不輕賤故。七隨順義。隨所見聞不逆違故。八
讚歎義。隨彼勝行志心稱歎故。九不壞義。專在一
心不忘失故。十愛樂義。能令成就慈悲心故。根有
十種義。一下轉義。能除憍慢故。二隱密義。能詮甚
深理故。三出生義。生長種種諸功德故。四堅固義。
皆悉攝持不闕失故。五相續義。轉轉增長無斷絕
故。六出離義。地地轉勝漸漸遠離故。七集成義。修
集種種諸道品故。八茂榮義。以諸行德而所莊嚴
可愛樂故。九具足義。等覺位中圓滿因行故。十高
勝義。於妙覺果最勝廣大無能超過故。能入所入
種種差別。立義分中自當顯說。
本曰。說有五分。一者因緣分。二者立義分。三者解
釋分。四者修行信心分。五者勸修利益分。
論曰。此下明建立門。何故次第如是。教法出現法
如是故。此義云何。為欲顯示上味妙藥。當由所對
疾障出現。能化教法。定由所治機根發起。疾前無
藥。機先無教故。初立因緣分。為欲顯示如意寶殊
雖唯是一。而為一切諸法根本。摩訶衍法雖唯是
一。而為恒沙法門體性。重威大龍乃所受用。利根
智者乃所領解故。第二立立義分。為欲顯示摩尼
寶藏雖備無量萬寶而開千重門群立所了知。大
乘本法雖圓無邊千義。而別釋散說。鈍根所分明
故。第三立解釋分。為欲顯示雖眼耳中見聞寶雨
之妙術。思心中解知無盡之圓德。而出現舌威。不
競入門。開通法向。不近隔檀。得如意寶藏。無由蹬
臺宮。雖口語中誦持教義之尊辭。思心中觀察廣
略之深理。而勸加行添於金剛。不起堅固信。得法
界寶藏。而無由契玄理故。第四立修行信心分。雖
開廣略之法示進入之門。而怯弱眾生。聞廣說法
門。不堪進修行故。鈍根眾生聞略說法門。不能解
故生厭離心。如是眾類。若值勸請緣。漸漸進修。備
百行因。至萬德果。若不得勸䇿緣。彌彌遠退。將恒
沙煩惱而及於無性。馬鳴菩薩見是利故。顯示利
益勸請修行。是故後立勸修利益分。有何因緣。不
增不減。唯立五分。頌曰。
 攝彼大總持  五十法門故  是故不增減 
 唯建立五分 
論曰。馬鳴菩薩十萬嗢咤喃大總持論中總立五
十門。判釋諸教理。今此論中立五分法門。各攝彼
十門。是故不增減。唯立五分。所謂彼論建立所化
圓滿等十門。因緣分所攝。百六十摩訶衍等十門。
立義分所攝。安立隨順決擇等十門。解釋分所攝。
修集決擇趣入等十門。修行信心分所攝。勸請呵
嘖引導等十門。勸修利益分所攝。
已說建立門。次說唱章判說門。
本曰。初說因緣分。問曰。有何因緣而造此論。答曰此
因緣有八種。
論曰。初一因緣分。次二解釋分。作正因緣。次四為
修行信心分。作正因緣。後一為勸修利益分。作正
因緣。初一因緣中即有四門。一能化教法出興門。
二所化眾生分際門。三出興作業善巧門。四除遣
諍論誹謗門。後七因緣中各具三門。謂前三門中
今當舉相隨。次別釋。
本曰。云何為八。一者因緣總相。所謂為令眾生離一
切苦得究竟樂。宣說開示妙法之要。非求世間名利
恭敬故。
論曰。因緣總攝者。總舉能化教法出興門。所謂為
八種根本總體作正因緣。故言因緣。總為二十四
種。分離別相。作正因緣相。三十二種總別法相立
義分中自當顯說。為令眾生者。總舉所化眾生分
際門。謂攝邪定聚一切眾生不定聚三十種眾生
正定聚一百二十種眾生。離一切苦得究竟樂者。
<pb n="684"/>
總舉出興作業善巧門。謂緣三聚而為境界。宣說
開示妙法要者。欲令一切無量眾生。遠離生滅無
常之苦。獲得根本總攝之樂故。非求世間名利恭
敬故者。總舉除遣諍論誹謗門。謂愚眾生作如是
疑。馬鳴菩薩居位不動未及法雲。而緣上地諸菩
薩等。為其所化之境界者。唯顯自殊勝。為求名利
等。有其虗言無有實義。豈下地菩薩應得教化上
地菩薩。是故馬鳴為遣如是不信疑故。自通而言。
我久遠劫成正覺訖。而助教化利益群生。為滿本
願故。權示藍修位。非謂欲求名利等故。作如是說。
本曰。二者為欲解釋如來根本之義。令諸眾生正解
不謬故。
論曰。言解釋如來根本之義者。總舉能化教法出
興門。謂是因緣能為顯示正義對治邪執。作正因
緣故。言如來根本之義。所以者何。十方三世一切
如來。無有一佛不為根本二心二門七種對治成
正覺故。令諸眾生者。總舉所化眾生分際門。謂攝
邪定聚一切眾生故。正解不謬故者。總舉出興作
業善巧門。謂緣邪定聚狂亂眾生而為境界。宣說。
開演顯示正義對治邪執甚深法者。恒沙之謬解。
摧塵數之逆亂見。斷除其闡提不信障。而為令趣
入于十信大道故。
本曰。三者為令善根成就眾生。於摩訶衍法堪任不
退信心故。
論曰。此為分別發趣道相作正因緣。是名為能化
教法出興門。謂三種發心。善根成就眾生者。總舉
所化眾生分際門。謂攝上品十信三賢十地。各有
三種品諸眾生故。於摩訶衍法堪任不退信心故
者。總舉出興作業善巧門。謂緣二聚眾生而為境
界。宣說開示三發心者。為令超過自分獲得勝進
故。
本曰。四者為令善根微少眾生修習信心故。
論曰。此因緣為修行信心分四種信心四種修行
作正因緣。是名為能化教法出興門。善根微少眾
生者。總舉所化眾生分際門。謂攝得十信位前五
心中品眾生故。已得前五故。非都無善根名言微
少。未得後五故不能具足。不名成就。修習信心故
者。總舉出興作業善巧門。為令成就後五信心故。
本曰。五者為示方便消惡業障。善護其心。遠離癡慢。
出邪綱故。
論曰。此因緣為修行信心分精進之終。復次若人
雖修行信心乃至得免諸障。善根增長。作正因緣
是名為能化教法出興門。此中眾生攝得十信位
初心下品眾生故。是名為所化眾生分際門。消惡
業障等者。總舉出興作業善巧門。謂示禮拜懺悔
等方便。而為消除種種業障海故。
本曰。六者為示修習止觀。對治凡夫二乘心過故。
論曰。言修習止觀者。總舉能化教法出興門。謂為
修行信心分修止觀門作因緣故。凡夫二乘者。總
舉所化眾生分際門。謂攝得十信位前二心下品
眾生。邪定聚攝一切二乘故。對治心過者。總舉出
興作業善巧門。謂以兩輪通為對治凡夫二乘見
執過失故。
本曰。七者為示專念方便。生於佛前。必定不退信心
故。
論曰。此因緣修行信心分之終。復次眾生初學是
法乃至畢竟得生住正定聚文作正因緣。是名為
能化教法出興門。此中眾生攝得十信位前四心。
更不能勝進下品眾生。謂住是世界信心成就極
怖畏故。是名為所化眾生分際門。必定不退信心
故者。總舉出興作業善巧門。謂勝緣力而為安立
正定聚故。
本曰。八者為示利益勸修行故。
<pb n="685"/>
論曰。此因緣為勸修利益分作正因緣。是故名為
能化教法出興門。此中眾生攝十億八萬六千種
邪定聚諸眾生故。是名為所化眾生分際門。為示
利益勸修行故者。總舉出興作業善巧門。謂為欲
令宣說功德增長欲樂。顯示過患覺悟厭離故。
本曰。如是等因緣。所以造論。
論曰。此結也。問一切諸教法皆盡於立義分。一切
諸所化之機皆盡於初因緣分。何故開三分而別
釋。立七因緣而散說耶。為欲顯示利鈍廣略總別
不同故。何故二乘人重取于四處。為欲顯示二乘
眾生下劣狹少。發菩提心向無上道。甚極切難。超
過於餘類眾生故。何故所餘邪定眾生唯取于三
處。為欲顯示眾生形於二乘輕其過失故。何故不
定人別取三品耶。為欲顯示不定眾生輕其過失
故。有何因緣。不增不減。唯立八種。何次第如是。頌
曰。
 總攝大總地  八十因緣故  修行轉勝法 
 次第如是故 
論曰。馬鳴菩薩十萬嗢咤喃總地論中總立八十
因緣。以為論緣由。今此論中八種因緣。各攝彼論
十種因緣。故不增不減。唯立八種。由是義故。言如
是等。等字總攝彼八十故。因緣次第行法法爾故。
謂除闡提不信障得十信心。除著我障得十住心。
除畏苦障。得十行心。除捨離障。得十向心。斷異生
性等十種障證歡喜等十種地故。
本曰。問曰。修多羅中具有此法。何須重說。
論曰。此說四種根。即有二門。一所說無異難問門。
二舉時分位決疑門。此即初也。謂光明大覺等一
百契經中。開示一切無量法藏。隨機根量。攝取利
益。無所闕失。中士何用繁造此論。重傳彼法。更無
加顯力。而今造此論。重說彼法者。頗不求稱讚等
事耶。畢竟說不盡其理耶。
本曰。答曰。修多羅中雖有此法。以眾生根行不等。受
解緣別。
論曰。此總舉決疑門。所謂馬鳴自通。而言三世諸
佛一切教理。自然常住。一味平等。無有移轉。無有
起滅。是故雖題榜差別。翰牘不同。而其教法唯是
一味。唯是平等。或不分或不別。然而眾生根性差
別利鈍不等。心行差別廣略不同。既所化之機異。
能化之人不能自同。令受教法名字差別。令解文
義因緣各別。謂或有眾生依佛伽陀。修梨毗羅而
得解者。或有眾生依菩薩遮陀尸修梨毗羅方得
解者。故為是人當須造論。
本曰。所謂如來在世。眾生利根。能說之人。色心業勝。
圓音一演。異類等解。則不須論。
論曰。復次如來在世時。所化清淨。能化圓滿。八萬
四千種色。四種心遍智。十種作業。十種殊勝。六十
八梵圓。八十八妙音。無有前後。一時敷演。無量無
邊種種異類。或有眾生見佛妙色而得解者。或有
眾生思惟佛心而得解者。或有眾生觀察如來十
業十勝而得解者。或有眾生聽聞佛梵圓妙音而
得解者。如是平等明了通達。則不須論。
本曰。若如來滅後。或有眾生能以自力廣聞而取解
者。或有眾生亦以自力少聞而多解者。或有眾生無
自心力。因於廣論而得解者。亦有眾生復次廣論文
多為煩。心樂總持少文而攝多義能取解者。
論曰。若佛滅後所化雜亂。能化少闕。經論機異。廣
略根別。根謂四種根。機謂三乘機。云何為四。一廣
自力根。二略自力根。三廣無力依他根。四略無力
依他根。如是四種根性中。初二是修多羅眾。後二
是憂波薩提那眾。
本曰。如是此論。為欲總攝如來廣大深法無邊義故。
應說此論。
<pb n="686"/>
論曰。如是第四人須造此論也。何故因緣門中所
化圓滿。根性門中所化微少。為欲顯示清淨僧那
阿世耶無有邊際故。為欲顯示受教實行眾生之
類有其分際故。以何因緣出興兩重廣略教法。其
相云何。頌曰。
 本願繫屬故  出興此法門  楞伽王契經 
 分明顯說故 
論曰。由繫屬因緣之力。出興兩重甚深法門。所以
者何。於契經中明顯說故。所謂楞伽王契經說。爾
時世尊。告文殊師利言。我念過去無量劫海。於五
百世忍辱仙人。在山林中。專心修行少欲知足四
聖眾種種清淨之法。于時有一大蛇。從山頂下。來
詣我所。聞我所誦。則投其體。禮拜懺悔。投身已訖。
以頭潛地。區區作文。而說偈言。
 我過去世  忍辱仙人  住於此山 
 六時行道  而一時瞋  因緣力故 
 今得蛇身  常受大苦  若命終後 
 得人同分  我當弟子  隨汝修行 
 汝所讀誦  常我所誦  是故我今 
 發大慚愧  說是偈已  則便命終 
 後得人身  則我弟子 
爾時互相發願繫屬。謂作如是願。我若證無上道。
宣說九十洛叉。廣說修多羅。利益意樂。廣大眾生。
宣說十落叉。略說修多羅。利益意樂。總持眾生。則
我弟子。作如是願。我當師徒造作九十部。略說憂
婆薩提那。利益意樂。總持眾生。以此因緣。我今說
偈。契經海以此因緣故。我滅度後。我弟子現作論
教。
本曰。已說因緣分。次說立義分。
論曰。立義分中法門名字。其數相云何。頌曰。
 有三十三種  十六所入法  十六能入門 
 及不二別故 
論曰。立義分中法門名數。總有三十三種差別。所
謂十六所入本法。十六能入門。及不二摩訶衍故。
何故摩訶衍成十六種。根本摩訶衍中開八種故。
一心法界三大義中各開二種故。何故能入門成
十六種。一心法界及三大各二種故。或各開二種
門故。是名為本數。
本曰。摩訶衍者總說有二種。云何為二。一者法。二者
義。
論曰。此文中有三門。一所入根本總體門。二能依
趣入別相門。三通達軌則不動門。初二種門有其
兩重。住思應觀。摩訶衍者。即是所入根本總體門。
即是根本摩訶衍中有八差別。云何為八。一體一
心摩訶衍。二三自一心摩訶衍。三無量無邊諸法
差別不增不減體大摩訶衍。四寂靜無雜一味平
等不增不減體大摩訶衍。五如來藏相大摩訶衍。
六具足性功德摩訶衍。八能生一切出世間善因
果用大摩訶衍。如是八種摩訶衍法。皆從能入。建
立其名。謂以一體一心。而為其門所趣入故。名為
一體一心摩訶衍。乃至以能生一切出世間善因
果用大摩訶衍。而為其門所趣入故。名為能生一
切出世間善因果用大摩訶衍。譬如轉輪王。謂如
輪王隨其輪相。建立名字。摩訶衍法亦復如是。隨
其門相。建立名字故。大覺契經說。佛告文殊師利。
諦聽諦聽。善思念之。我當為汝分別開說八種身
法。何等為八。一者一體趣入身法。二者三自趣入
身法。三諸法差別不增不減體大趣入身法。四純
淨一相寂靜無雜不增不減體大趣入身法。五如
來藏功德顯了大趣入身法。六圓滿性功德顯了
大趣入身法。七出世間因果自在無礙大趣入身
法。八出生出世間妙因果自在無礙大趣入身法。
乃至廣說。馬鳴菩薩正攝彼文。是故說言摩訶衍
<pb n="687"/>
者總言。此中總言於兩處中。是總體故。所謂望上
及下臨故。大總地論中開八十門。廣釋根本摩訶
衍法。今各攝十成一種故。唯立八法。由何義故有
八應知。能入別相有八種故。所入總體有八應知。
能入所入八種法相。勝劣廣狹。其相云何。頌曰。
 平等平等一  皆無有差別  各攝諸法故 
 然終不雜亂 
論曰。如是能所十六法相。遍滿遍滿平等平等。一
味一相。皆無差別。所以者何。各攝諸法。畢竟盡故。
若爾本末及與總別皆悉渾洞。雜亂耶。終其本末
不相雜亂。其總別門初後非無。然各各別別皆悉
等量。故曰平等。非謂一法故稱平等。
本曰。所言法者。謂眾生心。
論曰。第二重四種法中各具三門。一本法所依決
定門。二根本攝末分際門。三建立二種摩訶衍門。
此即初門。今當須嗢咤喃頌總持顯說。其相云何。
頌曰。
 眾謂四行眾  生謂四種生  是一法界藏 
 遍於彼八處 
論曰。眾有四種。一者如來眾。二者一切菩薩眾。三
一切聲聞眾。四一切緣覺眾。生有四種。一卵生。二
胎生。三濕生。四化生。過數故眾。受生故生。是一法
界心。彼八處中周遍圓滿。不可分折。不可離散。唯
是一體。唯是一相。以四種眾攝諸聖盡。以四種生
攝諸凡盡。馬鳴論師為顯一心廣大圓滿。名為眾
生。順理契經云。爾時世尊放大光明。顯神力已。告
佛子言。諦聽諦聽。善思念之。我當為汝分別解說
一法界藏。善男子。一法界藏者。所謂遍於諸如來
眾諸菩薩眾諸聲聞眾諸緣覺眾及諸異生。無所
不通。無所不至無所不當。是故名為一法界藏。今
攝此文。故名眾生。馬鳴菩薩六萬嗢咤喃本藏論
中。開十種門。別釋散說。今略攝故。唯言眾生。
本曰。是心即攝一切世間出世間法。
論曰。此是根本攝末分際門。其相云何。頌曰。
 是一法界心  總攝二種門  名攝世出世 
 作法界名法 
論曰。一法界心。總攝一切生滅門法。是故名為攝
世間法。總攝一切真如門法。是故名攝出世間法。
皆作法界。故為名法。自體契經云。廣大神王即攝
一切種種無明。一切種種染法。一切種種淨白品
法。又攝一切清淨法。一切無礙法。一切解脫法。一
切絕離法。一切滿足法。一切寂靜法。而廣大神王
非世間法。非出世間法。今攝此文。故名為攝。馬鳴
菩薩八萬嗢咤喃歸宗論中。開二十門。分明顯說。
此中略故。如是而已。
本曰。依於此心。顯示摩訶衍義。何以故。是心真如相。
即示摩訶衍體故。是心生滅因緣相。能示摩訶衍自
體相用故。
論曰。此即建立二種摩訶衍門。其相云何。頌曰。
 總標二種門  言依於此心  總標二本法 
 顯示摩訶衍 
論曰。總標能入二種門故。言依於此心。總標所入
二種法故。言顯示摩訶衍義。云何為二門。一心真
如門。二心生滅門。云何為二法。一一體摩訶衍。二
自體自相自用摩訶衍。如是所入二種本法。或從
能入建立其名。所謂以真如體。而為其門所趣入
故。名言為體。以自相大覺心。而為其門所趣故。名
言為自。由能入門二種別故。所入本法有二應知。
何以故者。即請問辭。謂由何義。依於此心句中具
二種門。顯示摩訶衍義句中具二種本法者焉。答
曰。作一法界心真如門。即顯示體摩訶衍法。作一
法界心生滅門。能示自體自相自用摩訶衍法。由
此義故。當知各具二門二法。大覺契經云。復以文
<pb n="688"/>
殊師利有二種法。甚微深妙。不可思議。何等為二。
一者體相平等摩訶衍。二者自相自體摩訶衍。若
欲證得是二種法。當行二門。何等為二。一者無斷
無縛門。二者有斷有縛門。乃至廣說。今攝此文。作
如是說。大總持中開八種門。分明散說。
本曰。所言義者。則有三種。云何為三。一者體大。謂一
切法真如平等不增減故。二者相大。謂如來藏具足
無量性功德故。三者用大。謂能生一切世間出世間
善因果故。
論曰。三大義中各略初二門。立後一門。馬鳴菩薩
本趣意樂。後攝初中故。如是而為復次。比來次第。
分明顯了故。已上二頌本應流至于此。一者體大
者。總標所入二種本法。一無量無邊諸法差別。不
增不減摩訶衍。謂一切法真如平等不增不減故
者。總標能入二種別門。所謂如本法名門亦爾故。
二者相大者。總標所入二種本法。一如來藏功德
摩訶衍。二具足性功德摩訶衍。謂如來藏具足無
量性功德故者。總標二種能入別門。所謂如本法
名門亦爾故。三者用大者。總標所入二種本法。一
能生一切世間因果摩訶衍。二能生一切出世門
善因果摩訶衍。能生一切世間出世間善因果故
者。總標能入二種別門。所謂如本法名門亦爾故。
三種大義別別分釋。如總地論本地品中分明顯
說。何故不二摩訶衍法無因緣耶。是法極妙。甚深
獨尊。離機根故。何故離機。無機根故。何須建立。非
建立故。是摩訶衍法諸佛所得耶。能得於諸佛。諸
佛得。不故。菩薩二乘一切異生亦復如是。性德圓
滿海是焉。所以者何。離機根故。離教說故。八種本
法從因緣起。應於機故。順於說故。何故應機。有機
根故。如是八種法諸佛所得耶。諸佛所得。得於諸
佛。不故。菩薩二乘一切異生亦復如是。修行種因
海是焉。所以者何。有機根故。有教說故。何故依真
如門所趣入摩訶衍法。唯立體名。依生滅門所趣
入之摩訶衍法立自名耶。真如門中無他相故。生
滅門中有他相故。他謂一切不善品法。自謂一切
清淨品法。若所對治他無。能對治自無故。唯言體
不說自焉。若所對治他有。能對自有。故名言自不
唯體焉。復次為欲顯示一法界體平等平等無有
其私。無量性德自然本有。非得他力故。復次隨宜
安立。無有定故。何故別說門中一心別為一三大
總為一。而等同各詮二摩訶衍。三大義合。方應得
詮二摩訶衍。大義之名通於三種。故總為一義。無
別意趣。今所開示十六法門。勝劣廣狹其相云何。
頌曰。
 平等平等一  皆無有別異  各攝諸法故 
 然終不雜亂 
論曰。能入所入十六法門。圓滿圓滿。平等平等。周
遍法界。無有差別。各攝諸法。畢竟盡故。然終不雜
本末能所。已說總別二門。
本曰。一切諸佛本所乘故。一切菩薩皆來此法到如
來地故。
論曰。此即通達軌。則不動門。謂微塵數十方三世
一切諸佛。皆悉乘此三十二種。甚深安車。達於清
淨無上地故。十方三世一切菩薩亦復如是。此中
菩薩言通取三聚一切眾生。而不通達如來地故。
本曰。已說立義分。次說解釋分。
論曰。解釋分中法門名字其數幾有。其相云何。頌
曰。
 唯有四種法  餘二十九門  略不解釋者 
 九論已說故 
論曰。解釋分中唯釋四法。所餘法門略不別釋。云
何為四。一者一體摩訶衍。二三自摩訶衍。三真如
門。四生滅門。何故餘法略不解釋。一心遍滿等九
<pb n="689"/>
論中已解釋故。所謂一心遍滿論中唯釋四法。所
餘法門略不別釋。一者一體一心摩訶衍。二三自
一心摩訶衍。三一體一心門。四三自一心門。融俗
歸真論中唯釋四法。所餘法門略不別釋。一無量
無邊諸法差別不增不減體大摩訶衍。二寂靜無
雜一味平等不增不減體大摩訶衍。三諸法差別
不增不減體大門。四一味平等不增不減體大門。
法界中藏論中唯釋四法。所餘法門略不別釋。一
切如來藏功德相大摩訶衍。二具足性功德相大
摩訶衍。三如來藏功德相大門。四具足性功德相
大門。祕密微妙論中唯釋四法。所餘法門略不別
釋。一能生一切世間因果用大摩訶衍。二能生一
切出世間善因果用大摩訶衍。三世間因果用大
門。四出世間善因果用大門。眾命合一論中唯釋
四法。所餘法門略不別釋。一無量無邊諸法差別
不增不減摩訶衍。二寂靜無雜一味平等不增不
減摩訶衍。三諸法差別不增不減門。四一味平等
不增不減門。真如三昧論中唯釋四法。所餘法門
略不別釋。一如來藏功德摩訶衍。二具足性功德
摩訶衍。三如來藏功德門。四具足性功德門。心性
清淨論中唯釋四法。所餘法門略不別釋。一能生
一切世間因果摩訶衍。二能生一切出世間善因
果摩訶衍。三世間因果門。四出世間善因果門。不
動本原甚深玄理二種論中唯釋一法。所餘法門
略不別釋。所謂不二摩訶衍法。廣說略說各差別
故。諸論建立門中備標本數。散說門中各𨷂其數。
為欲顯示法體不分義門得差別故。復次為欲令
使學者增長思惟力故。復次為欲顯開示教理甚
深極玄。出生尊重讚歎心故。復次為欲顯示廣大
如虗空界。義理無窮如澄神海。言說不能具談。思
惟不知其量故。
本曰。解釋有三種。云何為三。一者顯示正義。二者對
治邪執。三者分別發趣道相。
論曰。如是三門解釋四法大門數量。
本曰。顯示正義者。依一心法有二種門。云何為二。一
者心真如門。二者心生滅門。
論曰。即是略說。此有三門。一建立四種法相門。二
法門該攝圓滿門。三發起問答顯因門。此即初門。
二法二門名字差別。其數幾有。其相云何。頌曰。
 各有十種名  契經異說故  而無有別體 
 隨能立名故 
論曰。二法二門各有十名。諸契經中別別說故。而
其法體無有差別。隨彼功能立其名故。二種本法
各有十名。名通義別。一名為廣大神王。此中有二。
一鳩那耶神王。住金剛山一向出生吉祥神眾。二
遮毗佉羅神王。住大海中。遍通出生一切種種吉
祥神眾過患神眾。二種本法廣大神王亦復如是。
一體本法一向出生真如淨法。三自本法。遍通出
生一切種種淨白品法染汙品法故。自體契經曰。
文殊師利前白佛言。世尊甚深極妙二種大乘。不
覺同異極疑眾心。如宜世尊為眾更說。佛造作相
而告文殊言。善男子。如是二法。譬如金剛神王及
主海神王。其相各差別。謂如金剛神王住金剛山
見諸境界。唯現金光。不現餘光。真如一心金剛神
王亦復如是。唯有淨法。無有餘法故。又如金剛神
王唯出清淨眷屬。當不出生雜亂眷屬。真如一心
亦復如是。唯出生無垢清淨法故。復次譬如主海
神王住大海中。出生種種麤惡眷屬種種善妙眷
屬。生滅一心主海神王亦復如是。出生一切染淨
法故。二名為大虗空王。此中有二。一空自在空王。
以空容受而為自在。二色自在空王。以色容受而
為自在。二種本法亦復如是。一體空王以無住處
而為自在。二自空王以有住處而為自在故。金剛
<pb n="690"/>
三昧契經云。心如法理。自體空無。如彼空王。本無
住處。一地契經云。一心法體於諸障礙。無有障礙。
令住諸法。譬如空王於一切色。得自在故。容受大
種故。三名出生龍王。此中有二。一出生光明龍王。
以淨光明而為依止。二出生風水龍王。以風水德
而為依止。二種本法出生龍王亦復如是。一體本
法以純淨法而為其體。三自本法以染淨法而為
其德故。順理契經云。一心本法純一無雜。譬如光
明龍王以淨光明而為宮殿。以淨光明而為相身。
以淨光明而為徒眾。無始契經云。譬如大海龍王。
名曰出生風水。從其頭頂出生澄水。從其尾末出
生標嵐。由是龍故。大海風水。常恒相續。無有斷絕。
一心龍王亦復如是。能生一切差別平等種種諸
法。常恒相續。無有斷絕故。四者名為如意珠藏。此
中有二。一金主如意。唯出生金剛。二滿足如意。具
足出生善不善物。二種本法亦復如是。一體如意
唯生淨法。三自如意通生染淨故。如如契經云。佛
告金剛藏言。佛子譬如金翅鳥王命終。然後其心
入海為如意珠。能生金沙利益龍王。一心本法亦
復如是。能生真理圓滿者。本性智契經云。譬如遮
多梨鬼。為報恩故。於一萬劫。為如意珠。利益海生。
三自本法一心如意亦復如是。能生長生死及涅
槃法故。五為方等。此中有二。一白毫方等。唯現天
像。二亂色方等。通現五種。如是二毫眾生身分。顯
了分明。譬如明鏡。二種本法亦復如是故。攝無量
契經云。清淨法界如白苾薩伊尼羅。無盡法界如
亂苾薩伊尼羅故。六名為如來藏。此中有二。一遠
轉遠縛如來藏。二與行與相如來藏。實際契經云。
佛子如來藏者。唯有覺者。唯有如如。離流轉因。離
慮知縛。一一白白。是故名為如來之藏。楞伽契經
云。如來藏者。為善不善因受苦樂。與因俱若生若
滅。猶如妓兒故。七名為一法界。此中有二。一鈍白
一法界。如空劫時。二無盡一法界。如住劫時。真法
界契經云。空種無礙如空長時。遍種無礙如有長
時故。八名為摩訶衍義如前說。九名為中實。此中
有二。一等住中實。如獨明珠。二別住中實。如順明
珠。中實契經云。離邊真心。若真如依如異同珠。若
生滅依如同異珠故。十名為一心。此中有二。一者
是一是一一心。隨所作立名。二是一切是一切一
心。隨能作立名。一心法契經云。爾時舍利弗前白
佛言。世尊本地修多羅中作如是唱。其心體性非
大非小。非法非非法。非同非異。非一非一切。何因
緣故。今日自言真如一心。依一故一。生滅一心。因
多故一。將非世尊無有前後相違過耶。佛言。善男
子。莫作如是說。所以者何。心法非一。因所作一故。
假名為一。心法非一切。因所作一切故。假名為一
切。而言一心不說一切心者。隨能作心。立其名故。
乃至廣說如是。十名總攝諸佛一切法藏根本名
字。
已說二法十種別名。次說二門名字差別。且心真
如有十種。一名為如來藏門。無雜亂故。二名為不
二平等門。無差別故。三名為一道清淨門。無異岐
故。四名為不起不動門。離作業故。五名為無斷無
縛門。無治障故。六名為無去無來門。無上下故。七
名為出世間門。無四相故。八名為寂滅寂靜門。無
往向故。九名為大總相門。無別相故。十名為真如
門。無虗偽故。如是十名。總攝諸佛一切法藏平等
義理法門名字。
次心生滅門有十種名。一名為藏識門。攝持一切
染淨法故。二名為如來藏門。覆藏如來法身體故。
三名為起動門。相續作業故。四名為有斷有縛門。
有持障故。五名為有去有來門。有上下故。六名為
多相分異門。染淨之法過恒沙故。七名為世間門。
<pb n="691"/>
四相俱轉故。八名為流轉還滅門。具足生死及涅
槃故。九名為相待俱成門。無自成法故。十名為生
滅門。表無常相故。如是十名總攝諸佛一切法藏
種種差別法門名字。
已說二門十種別名。次說同異分相門。二種本法
同異差別其相云何。頌曰。
 有三異二同  各依門境別  各遍名同故 
 同名異義故 
論曰。二種本法有三異二同。云何為三異。一依異。
各有所依摩訶衍故。二門異。各其能入門差別故。
三境異。各緣自依為境界故。云何為二同。一遍同。
周遍法界等其量故。二名同十種名字通二法故。
何故如是。同名異義故。二種法門同異差別其相
云何。頌曰。
 有七異一同  人法依行體  境界位別故 
 異名異義故 
論曰。是二種明有七異一同。云何為七異。一人眾
異。真如門唯有清淨解脫者故。生滅門中備有三
聚諸眾生故。二法門異。真如門中唯有一向淨白
品法故。生滅門中備有一切染淨法故。三所依異。
各有所依摩訶衍故。四行法異。真如門中一心一
念生縛。不生以為其行故。生滅門中以生滅生以
滅滅滅。以為其行故。五體相異。心真如門與其本
等故。心生滅門與其本別故。楞伽契經云。寂滅者。
名為一心。一心者名如來藏故。六境界異。各緣自
依為境界故。七位地異。真如門中相雜住故。生滅
門中往向住故。云何為一同。所謂遍同故。何故如
是。異名異義故。二門位地何等契經分明顯說。各
有幾位。頌曰。
 楞伽等契經  真如有一種  生滅門有二 
 唯亂上下故 
論曰。二門位地楞伽等契經中明了顯說故。謂大
本楞伽契經說。
 迴向即信心  信心即佛地  佛地即十地 
 十地即發心 
分流楞伽契經說。
 十地為初地  初地為八地  九地為七地 
 七地為八地  二地為三地  四地為五地 
 三地為六地  寂滅有何次 
真修契經云。
 一歲母一時  生五十歲兒  彼五十歲兒 
 懷任一歲母  生五十一歲  大丈夫男子 
 或豈如是有  或豈如是無 
如是等諸經依心真如何建立其位地。於真如門。
唯有一向雜亂住位。無有餘位。是故頌言唯亂。餘
契經中次第往向種種位地。依生滅門中而所安
立。應審觀察。依生滅門有二種位。一向上門。二向
下門。如是兩門生滅決擇。自當顯說。心生滅門正
智所證性真如理。何門所攝。生滅門所攝。非真如
門分界別故。二門真如復有何別。真如門理理自
理故。生滅門理智自理故。二門位地。以何義故其
理各別。無障有障故。舉是一隅。隨應應觀。
本曰。是二種門皆各總攝一切法。
論曰。即是法門該攝圓滿門。謂以真如門攝一切
法。無一一法而非真如故。以生滅門攝一切法。無
一一法而非生滅故。然真如門。不能攝生滅門一
切諸法。又生滅門。不能攝真如門一切諸法。而言
總攝一切法者。總攝生滅一切法故。總攝真如一
切法故。所以者何。二門皆悉平等各各別故。
本曰。此義云何。以是二門不相離故。
論曰。即是發起問答顯因門。謂直表問故。直說答
故。
本曰。心真如者。即是一法界大總相法門體。
<pb n="692"/>
論曰。此即廣說分。此真如門中有三門。一根本體
性真如門。二發起問答決疑門。三假說開相真如
門。第一門中即有三門。一建立名字門。二直詮真
體門。三解釋名字門。此即初門。謂隨功能立其名
故。一心真如各有十名。何故除餘。唯立是名。作業
當故。所餘眾名必非如是。故略不立。此義云何。心
一作大業。法作總業。界作相業。故法之門。門則是
體。是故說言法門體。種種別相卛向應審。
本曰。所謂心性不生不滅。
論曰。此直詮真如門。而簡生滅門。謂真如法非生
非滅。無生無滅非住非異無住無異。非如生滅之
法是生是滅有生有滅是住是異有住有異故。以
相有無。為差別故。復次非是言不。非謂是非故言
不焉。所以者何。其真如法百非非非。千是非是。非
非非是。於非二亦不住故。
本曰。一切諸法唯依妄念而有差別。
論曰。且假彼有。顯此是無。謂假生滅門之假有。示
真如門之實無故。
本曰。若離心念。則無一切境界之相。
論曰。若離諸戲論之識。無有一切妄境界故。
本曰。是故一切法從本已來。離言說相。離名字相。離
心緣相。
論曰。直顯示真如法離絕之相故。言說名字心量
各有幾數。其相云何。頌曰。
 言說有五種  名字有二種  心量有十種 
 契經異說故 
論曰。言說有五。一相言說。二夢言說。三妄執言說。
四無始言說。五如義言說。楞伽契經云。大慧。相言
說者。所謂執著色等諸相而生。大慧。夢言說者。念
本受用虗妄境界。夢覺已知依虗妄境界不實而
生。大慧。執著言說者。念本所聞作業而生。大慧。無
始言說者。從無始來。執著戲論。煩惱種子熏習而
生。三昧契經云。舍利弗言。一切萬法皆悉言文。言
文之相即非為義。如實之義不可言說。今者如來
云何說法。佛言。我說法者。以汝眾生在生說故。說
不可說。是故說之。我所說者。義語非文。眾生說者。
文語非義。非義語者。皆悉空無。空無之言。無言於
義。不言義者。皆是妄語。如義語者。實空不空。空實
不實。離於二相中間不中。不中之法離於三相。不
見處所。如如如說故。如是五中前四言說。虗妄說
故。不能談真。後一言說。如實說故。得談真理。馬鳴
菩薩據前四故。作如是說。離言說相。名有二種。一
字字名。二字影名。楞伽契經云。大慧。復次名身者。
所謂諸字從名差別。從阿字乃至呵字名為名身。
道品契經說。鏡中共說名為影名故。字有二種。一
依聲字。二依空字。楞伽契經說。大慧。復次字身者。
謂聲長短。音韻高下。名為字身。大海契經說。佛告
文殊師利言。汝所前問。云何名為虗空輪字者。譬
如虗空中飛鳥。喻明曜時出十種和聲。虗空輪字
應如是觀故。如是二中各初一種。不能詮表甚深
真理。各後一種得詮真理。今據前門作如是說。離
名字相。心量有十。所謂眼等八識為八心量。九多
一識心。十一一識心。如是十中。初九種心不緣真
理。後一種心得緣真理而為境界。今據前九。作如
是說。離心緣相。本有契經云。甚深真體非餘境界。
唯自所依緣為境界故。
本曰。畢竟平等。無有變異。不可破壞。唯是一心。故名
真如。
論曰。此顯示三離之功德故。謂一切差別以四種
妄言說。而為根本而轉故。一切外道九種變論十
種異執。唯以名字為本而轉。一切煩惱破障一切
所知壞障。唯以心品而轉故。唯是一心故名真如
者。總結其體真如。
<pb n="693"/>
本曰。以一切言說假名無實。但隨妄念不可得故。
論曰。此顯示三離之因緣故。謂以一切言說無實。
一切假名無實。一切心識但隨妄念不可得故。不
可言說真實理中。示離三相故。虗假之相。如實之
法。極相違故。
本曰。言真如者。亦無有相。
論曰。此第二傳言遣執著之過。謂愚眾生作如是
執。遠離三相。圓滿三德。體真如理。雖無假相而有
實相。自然常住。決定實有。由如是計。墮於常邊。無
出離時。是故為遣如是見。故云言真如者亦無有
相。
本曰。謂言說之極。因言遣言。
論曰。此直示真如無相之因緣。謂諸言說。極於真
如。更無超過。既絕言說。豈得有相無言。故得因言
遣言而已。於是能遣。如如如說。四種虗妄言說。大
本維摩經說。爾時文殊師利菩薩摩訶薩。語鳩那
阿筏陀多言。我等諸大眾。皆悉各各隨所自樂。宣
說八十一種向不二門。如宜維摩詰為我等大眾。
離言說言說。說非不二不二。除遣假說之垢。於是
維摩詰嘿然無所說。爾時文殊師利讚維摩詰言。
善哉善哉。乃真實不二法門。斯乃真實不二法體
故。
本曰。此真如體無有可遣。以一切法悉皆真如故。亦
無可立。以一切法皆同如故。
論曰。此解釋名字門。初約真釋名。次約如釋。名此
文明何義。所謂顯示無有斷證智故。此義云何。謂
斷道起滅。必因治障。不能自起。而真體中無有染
法而可除遣故。無有能治之斷道。所以者何。以無
有一一法而非真體故。復次若有障智隨心高下。
應可建立一切位地。而如體中。無有分位而可建
立故。無有能立之方便。所以者何。以無有一一法
而非如體故。
本曰。當知一切法不可說不可念。故名為真如。
論曰。此總結上所說故。已說根本體性真如門。

釋摩訶衍論疏卷上本

建久九秊六月朔日於石山寺以高隆寺本比交
了。
付異本畢。

<sarticle>釋摩訶衍論疏卷上末</sarticle>

本曰。問曰。若如是義者。諸眾生等。云何隨順而能得
入。
論曰。此說發起問答決疑門。此生疑致問。問者依
何等句發何等疑。所謂依不可說不可念句故。發
難隨順之疑。依第二傳言故。發難得入之疑。於是
隨順之句直疑其因。得入之句直疑其果。所以者
何。善巧言說生長聞慧隨順方便。聞所成慧生長
思慧隨順方便。思所成慧生長修慧隨順方便。一
切善教極於言說。一切三慧盡於念法。若無言說
則無三慧。若無三慧則無萬行。而真如法不可說
故。無有言教。不可念故。則無三慧。無三慧故。無以
成就十地萬行。諸眾生等。以何為依。漸漸進修。如
是疑故。作問而言。云何隨順。行因能起。果德所起。
若無起因。則無能入。若無能入。不得所入。能入謂
金剛心。所入謂金剛地而已。以無因以何為門。證
入於如來薩波若海中。如是疑故。作問而言而能
得入。如是二問依生滅門疑真如門。謂有眾生作
如是疑。如生滅門中斷一切惡修一切善。備足因
行。圓滿果德。真如門中亦復如是。豈不可說撥加
行善。不可念誹五等位。今舉此意發起疑問。
<pb n="694"/>
本曰。答曰。若知一切法。雖說無有能說可說。雖念亦
無能念可念。是名隨順。若離說念。名為得入。
論曰。如其次第。決彼二疑。所謂隨順自有二種。一
生滅隨順。二真如隨順。生滅隨順中有二種。一向
上隨順。謂從信乃至金剛。能為菩薩果隨順方便
故。二向下隨順。謂從自性淨妙藏乃至第一念信。
能為耶耶地隨順方便故。所言向上隨順者。因無
常音聲言說。生長無常之聞慧。因無常之聞慧。生
長無常之思慧。因無常之思慧。生長無常之修慧。
生長無常之行德。是名向上。所言向下隨順者。因
常之行德。生長常之修慧。因常之修慧。生長常之
思慧。因常之思慧。生長常之聞慧。因常之聞慧。生
長常之言說。是名向下。如是二門同時具足。無有
前後。障智別相。至於文處自當顯說。真如門中作
如是說。不可說者。以無有常無常之音聲言說故。
不可念者。以無有常無常之三慧故。非無自門之
言說及念。作如是說不可說不可念。以此義故。不
可以異門難異門。此有故彼有。彼有故此有。若爾
真如門中言說及念何等相耶。謂有言說。非常音
聲。非無常音聲。謂無能說可說。如如如說。復次有
念。非常三慧。非無常三慧。謂無能念可念。寂滅寂
靜念。所以者何。真如門中無有往向。雜亂住故。云
何名為真如隨順。謂若知一切法雖說。無有常說
說。無常說說。無能說說。可無說說。是名為隨順於
真如音聲。若與此相違。是名為顛倒於真如音聲。
復次若知一切法雖念。無常慧念。無無常慧念。無
能念念。無可念念。是名為隨順於寂滅寂靜念。若
與此相違。是名為顛倒於寂滅寂靜念。已說隨順
相。次決得入疑。此中有二。一生滅得入。於中有二。
一向上得入。則金金剛地。二向下得入。則耶耶地。
須隨順句。應審觀察。二真如得入。則自所依。以何
得入。謂是雜住。云何得入。謂離說念。離何等說念
耶。謂真如門俱非言說及俱非念。是故說言若離
說念。名為得入。第一傳言得成就故。第二傳疑決
斷理明。已說發起問答決疑門。
本曰。復次真如者。依言說分別。有二種義。云何為二。
一者如實空。以能究竟顯實故。二者如實不空。以有
自體具足無漏性功德故。
論曰。此假說開相真如門。此中有二門。一如實空
真如門。謂如如體中過於恒沙一切染法。皆悉空
空無所有故。二如實不空真如門。謂如如體中過
於恒沙一切淨法。皆悉具足無所少故。如是二門
隨一一。具不相捨離。
本曰。所言空者。從本已來一切染法不相應故。謂離
一切法差別之相。以虛妄心念故。當知真如自性。非
有相。非無相。非非有相。非非無相。非有無俱相。非一
相。非異相。非非一相。非非異相。非一異俱相。乃至總
說。依一切眾生以有妄心。念念分別。皆不相應。故說
為空。若離妄心。實無可空故。
論曰。於此應誦理玄頌言。如彼頌言。
 遠離三假相  圓滿三實德  以此因緣故 
 建立體真如  遠離四句相  圓滿四法德 
 以此因緣故  建立相真如  一切過患行 
 三四相為本  一切功德品  三四德為本 
 以此因緣故  不增亦不減  止於數量品 
 作如是安立  今誦此頌本  應持真如門 
本曰。所言不空者。以顯法體空無妄故。即是真心。常
恒不變。淨法滿足。則名不空。亦無有相可取。以離念
境界。唯證相應故。
論曰。以離念境界唯證相應故者。亂住證非往向
證。
本曰。心生滅者。依如來藏故有生滅心。
論曰。此說心生滅門。此中有二門。一所依總相門。
<pb n="695"/>
二能依別相門。此中有二重。住思應觀察。生滅門
中一心為依。生滅門攝覺義不覺義梨耶為依故。
此說初門。心生滅者者。唱上立故。依如來藏故者。
所依一心。彼多一心亦名生滅門故。今當依經如
來藏門分明顯示。如來之藏其數幾有。今如來藏
何所攝。頌言。
 如來藏有十  契經異說故  此中如來藏 
 與行與相攝 
論曰。如來藏有十種。於契經中別別說故。一大總
持如來藏。盡攝一切如來藏故。諸佛無盡藏契經
云。佛告文殊師利。有如來藏。名曰大寶無盡殊勝
圓滿陀羅尼。盡攝諸藏無所不通無所不當。圓滿
圓滿。平等平等。一切所有諸如來藏。無有以此非
為根本。何以故。此如來藏。如來藏王。如來藏主。如
來藏天。如來藏地。以此義故。名曰大寶無盡殊勝
圓滿陀羅尼如來藏故。此經文明何義。所謂顯示
陀羅尼藏所依總相。餘契經中諸如來藏能依別
相故。以何義故。名如來藏。謂攝持故。二遠轉遠縛
如來藏。一清一滿故。實際契經云。如來藏者。唯有
覺者唯有如如。離流轉因。離慮知縛。一一白白。是
故名為如來之藏故。此經文明何義。所謂顯示真
如無有惑因。無有覺因。無有惑果。無有覺果。一真
一如。唯有淨妙如來體故。以何義故。名如來藏。謂
無雜故。三與行與相如來藏。與流轉力法身如來
令覆藏故。楞伽契經云。如來藏者。為善不善因受
苦樂。與因俱若生若滅。猶如妓兒故。此經文明何
義。所謂顯示生滅。於惑與力。於覺與力。出現生死
涅槃之法。譬如作幻幻人於諸幻事。隨其所應。與
力用故。以何義故。名如來藏。謂令覆故。四真如真
如如來藏。唯有如如故。真修契經云。如理如理如
來藏。非建立非誹謗。非常非無常。非正體智之所
證得。亦非意意識所緣境界。何以故。唯有理理無
彼彼故。此經文明何義。所謂顯示真如門中性真
如理。唯理自理非智自理故。以何義故名如來藏。
謂無他故。五生滅真如如來藏。不生不滅。被生滅
之染故。楞伽契經說。大慧。愚痴凡夫不覺不知。執
著諸法。剎那不住墮在邪見。而作是言。無漏之法。
亦剎那不住。破非真如如來藏故復次大慧。金剛
如來藏如來證法。非剎那不住。大慧。如來證法若
剎那不住者。一切聖人不成聖人故。此經文明何
義。所謂生滅門中性真如理。遠離無常之相。不生
不滅之法故。以何義故。名如來藏。謂被染故。六空
如來藏。一切諸空覆藏如來故。勝鬘經云。世尊空
如來藏。若離若脫若異一切煩惱藏故。此經文明
何義。所謂顯示生滅門中一切染法。隱覆自相本
覺無量性功德故。以何義故。一切染法總名為空。
所謂一切染法幻化差別。體相無實。作用非真。故
名為空。而能隱覆法身如來實德真真體。是故名為
如來之藏。從能藏染。立其名故。七不空如來藏。一
切不空被空染故。勝鬘經說。世尊不空如來藏。過
恒沙不離不脫不異不思議佛法故。此經文明何
義。所謂顯示生滅門中自相本覺。備過恒沙一切
功德。被過恒沙一切染法之所染故。以何義故。一
切淨法總名不空。所謂一切淨法。自體中實。作用
勝妙。遠離虗假。超越巧偽。故名不空。被染之覆。名
如來藏。於出現時。名為法身。隱覆時名如來藏故。
從所藏淨立其名故。八能攝如來藏。無明藏中自
性淨心。能攝諸功德故。不增不減契經說。如來藏
本際相應體及清淨法。此法如實不虗妄。不離不
脫智。不思議佛法。無始本際來。有此此清淨相應
法體故。此經文明何義。所謂顯示一切諸眾生自
性清淨心中。從無始已來。具足三智。圓滿四德。無
所闕失故。以何義故。名如來藏。由顛倒心。不知不
<pb n="696"/>
覺故。從能所成立其名故。九所攝如來藏。一切染
法無明地藏。既乃出離圓滿覺者為所攝故。不增
不減經說。如來藏本際不相應體。及煩惱纏不清
淨法。此本際離脫不相應。煩惱纏不清淨法。唯有
如來菩提智之所能斷故。此經文明何義。所謂顯
示始覺滿佛。斷一切染法智所攝持故。以何義故。
名如來藏。謂攝持故。十隱覆如來藏。法身如來煩
惱總所覆隱沒藏故。不增不減經說。如來藏未來
際平等恒及有法。則是一切諸法根本。備一切法
具一切法。於世法中不離不脫故。此經文明何義。
所謂顯示多一心體。等於法界遍於三際。具足圓
滿染淨諸法。無所不通不無所不至故。復次顯示
隨緣門中自性淨心。於染法中隱藏沈沒。法身如
來未出現故。如來十中今如來藏。與行與相。
本曰。所謂不生滅。與生滅和合。非一非異。名為阿梨
耶識。
論曰。此說阿梨耶識門。略去分名。建立滿名。雖義
具足。言未足故。此中所說不生不滅及與生滅。各
何等法分際云何。頌曰。
 總攝諸無為  名為不生滅  總攝諸有為 
 故名為生滅 
論曰。總攝一切無為法故。是故名為不生不滅。不
滅諸無為法之總相故。總攝一切有為法故。故名
為生滅。生滅之言。諸有為法之總相故。如是有為
無為二法各有幾數。何等名字。頌曰。
 無為雖無量  略說有四種  謂真如本覺 
 始覺與虗空  有為雖無量  略說有五種 
 謂根本無明  及與四相品 
論曰。無為法有四種。一真如無為。二本覺無為。三
始覺無為。四虗空無為。有為法有五種。一根本無
明有為。二生相有為。三住相有為。四異相有為。五
滅相有為。且四無為以何為體。有何等用。頌曰。
 依各有二種  所謂通及別  如體用亦爾 
 隨釋應觀察 
論曰。此四無為各有二依。一通所依。非有為非無
為。一心本法以為體故。二別所依。生滅門內。寂靜
理法以為體故。本覺無為別所依。生滅門內。自然
本智以為體故。始覺無為別所依。生滅門內。隨他
起智以為體故。虗空無為別所依。生滅門內。無所
有事以為體故。復次真如無為有二種用。一通用。
一切諸法令出生故。二別用。平等之性令不失故。
本覺無為有二種用。一通用。不守自性故。二別用。
不轉變故。始覺無為用二種用。一通用。隨妄轉故。
二別用。對治自過故。虗空無為有二種用。一通用。
欲有令有故。二別用。空無之性令不失故。此中所
說。通謂他義。別謂自義。依此二言。應廣觀察種種
別相。至於文處。自當顯說。五種有為以何為體。有
何等用。頌曰。
 依各有二種  所謂通及別  如體用亦爾 
 隨釋應觀察 
論曰。五種有為各有二依。通以非有為非無為一
心本法。以為體故。二別依。根本無明別所依生滅
門內。大力住地。以為體故。生相有為。別依生滅門
內。麤分染法。以為體故。滅相有為。別依生滅門內。
麤分染法。以為體故。復次根本無明有二種用。一
通。能生一切諸染法故。二別用。隨所至處作礙事
故。生相有為有二種用。一通用。於上下中與其力
故。二別用。隨所至處作礙事故。如說生相住異亦
爾。滅相有為有二種用。一通用。於上及自與其力
故。二別用。能作礙事故。種種別相至於文處。自當
顯說。以何義故。作如是說。有為無為一切諸法。涌
為一心而為其體故。於契經中如是說故。謂道智
經云。爾時文殊師利白佛言。世尊。阿梨耶識。具一
<pb n="697"/>
切法。備一切法。過於恒沙。如是諸法。以誰為本。生
於阿處。佛言。如是有為無為一切諸法。生處殊勝
不可思議。何以故。於非有為非無為處。是有為無
為法而能生故。文殊師利又白佛言。世尊。云何名
為非有為非無為處。佛言。非有為非無為者。所謂
即是一心本法。非有為故。能作有為。非無為故。能
作無為。是故我言生處殊勝不可思議。復次善男
子。譬如庶子有二所依。一大王。二父母。有為無為
一切諸法亦復如是。各有二依。謂通達依及支分
依。復次善男子。譬如一切草木有二所依。一大地。
二種子。有為無為一切諸法亦復如是。各有二依。
謂通達依及支分依。乃至廣說故。與和合者。即是
開示能熏所熏之差別故。云何開示。所謂顯示染
淨諸法。有力無力互有勝劣故。今當作二門分明
顯說。一下轉門。二上轉門。生滅門中不出此二。如
是二門云何差別。頌曰。
 諸染法有力  諸淨法無力  背本下下轉 
 名為下轉門  諸淨法有力  諸染法無力 
 向原上上轉  名為上轉門 
論曰。由染淨諸法互有勝劣故。二種轉門得成而
已。今當先說初下轉門根本無明。以何等法而為
所熏。於何時中而作熏事。頌曰。
 所熏有五種  謂一法界心  及四種無為 
 非初非中後  取初中後故  如契經明說 
論曰。根本無明以五種法而為所熏。謂一法界及
四無為。熏一法界。其相云何。頌曰。
 一種法界心  有二種自在  謂有為有為 
 是根本無明  依於初自在  而能作熏事 
論曰。一法界心有二種自在。一有為自在。能為有
為法而作依止故。二無為自在。能為無為法而作
依止故。根本無明依初自在。能作熏事。非後自在。
中實契經說。根本無明熏自所依分際之量。非他
所依故。熏真如法。其相云何。頌曰。
 真如無為法  有二種作用  所謂通及別 
 如前決擇說  是根本無明  依於初作用 
 而能作熏事  餘無為亦爾 
論曰。真如無為有二種用。謂通及別。如前所說。根
本無明依初作用。能作熏事非後作用。如說真如。
餘三無為亦復如是。皆依初用。非後用故。根本無
明作熏事時量。非初亦非中後。取初中後故。本智
契經說。大力無明作熏事時。初及中後一時具取。
而非別取故。此中所說能熏所熏。以何義故。名言
為熏。謂能引彼法。而合自體不相捨離。俱行俱轉。
故名能熏。又能彼法不作障礙。若隨若順。不逆違
故。名為所熏。謂五有為能熏四種無為法及一法
界心。所熏五法隨來。而與五能熏。共會和合。同事
俱轉。是故說言。不生不滅。與生滅和合。如大無明
一心本法為通依故。依初自在作熏習事。四相有
為應如是知。如大無明依四無為通達作用能作
熏事。四相有為應如是知。如是等義至自決擇。其
理分明。非一非異者。即是開示有為無為。同異差
別故。所謂為欲顯示一法界心無為自在。四種無
為別事作用。與一法界心有為自在。四種無為通
達作用。不同理故。名為非一。為欲顯示受能熏染
一法界心。有為自在四種無為通達作用。與能熏
事五種有為。不異理故。名為非異。復次所熏淨法。
與能熏染法。各差別故。名為非一。能熏所熏俱一
心作。無有他故。名為非異。名為阿梨耶識者。總結
圓滿字。
已說下轉門。次說上轉門。若欲成立此上轉門。更
應安置經本之辭。所謂楞伽王契經說。爾時世尊。
告大眾言。諸佛子。我念往昔。於出時中。我來依他。
於入時中。他來依我故。此經文明何義。謂顯示二
<pb n="698"/>
轉故。云何顯示。謂於出時中我來依他者。即是下
轉。於入時中他來依我者。即是上轉。此義云何。我
謂則。是真如本覺如來藏佛故。來謂受熏之義故。
依他者背自本體。依無明他故。依此經文。作解釋
故。是故說言。不生不滅。與生滅和合。即是下轉門。
若欲成立上轉門者。可言生滅與不生不滅和合。
以此義故。玄理論中則存斯詞。馬鳴菩薩本阿世
耶。比來次第分明顯了。舉一兼一。影示而已。是故
無有𨷂失過咎。上轉門義於對治分。其理自明。
已說上轉門。次說該攝安立門。諸識差別其數幾
有。何等契經中各說幾種識。頌曰。
 牟尼大覺尊  一代聖說中  總集有十種 
 各異說契經  謂一種為始  十種而為終 
 歸本等契經  分明顯說故 
論曰。凡集一代時教。總有十種。謂從一種識乃至
十種識。云何為十種識差別經。一立一種識。總攝
諸識。此中有四。一立一切一心識。總攝諸識。所謂
以一心識遍於二種自在無所不安立故。一心法
契經說。爾時文殊師利承佛威神之力。即白佛言。
世尊。說幾種識。體相如何。當願為我分別開示。爾
時世尊告文殊言。善哉善哉。文殊師利為諸大眾。
當問此事。諦聽諦聽。善思念之。我當為汝分別解
說。於是文殊白佛言。善哉世尊。願樂欲聞。佛告文
殊言。我唯建立一種識所餘之識非建立焉。所以
者何。一種識者。多一一識。此識有種種力。能作一
切種種名字。而唯一識。終無餘法。是故我說建立
一種識所餘之識非建立焉。二立阿梨耶識。總攝
諸識。所謂以阿梨耶識具足障礙義無障礙義。無
所不攝故。阿梨耶識契經云。爾時觀自在菩薩即
白佛言。世尊。云何名為通達總相識。以何義故。名
為總相。佛告觀自在菩薩言。通達總相識者。即是
阿梨耶識。此識有礙事及非礙事。具一切法。備一
切法。譬如大海為水波等作總相名。以此義故。名
總相。三立末那識。總攝諸識。所謂以末那識具足
十一種義。無所不攝故。顯了契經云。種種心識雖
有無量。唯末那轉。無有餘法。所以者何。是末那識
具足十一種義。無所不作故。四立一意識。總攝諸
識。所謂以意識有七種轉變自在。隨能依其事故。
七化契經云。譬如幻師。唯是一人。以幻術力。變化
七人。愚人見之。謂有七人。而智者見。唯有一人。無
餘七人。意識幻師亦復如是。唯是一識能作七事。
凡夫見之謂有七事。而覺者之。唯有意識。無餘七
事故。是名建立同一種識四種契經。二立二種識。
總攝諸識。一阿梨耶識。二意識。阿梨耶識者。總舉
業轉現三識故。意識者。總舉七種轉識故。楞伽契
經云。大慧。廣說有八種識。略說有二種。何等為二。
一了別識。二分別事識。乃至廣說故。三立三種識。
總攝諸識。一阿梨耶識。二末那識。三意識。阿梨耶
識。總舉三相識故。末那識者。直意根故。意識者。總
舉六種轉識故。慈雲契經云。復次敬首。廣說有十
種識。總說有三種識。一細相性識。二根相性識。三
分離識。乃至廣說故。四立四種識。總攝諸識。三分
離識。乃至廣說故。四立四種識。總攝諸識。謂前三
中加一心識故。無相契經說。識法雖無量。不出四
種識。一所依本一識。二能依持藏識。三意持識。四
遍分別識。乃至廣說故。五立五種識。總攝諸識。謂
前四中加隨順遍轉識故。大無量契經云。復次有
識非彼彼識攝。遍於彼彼識。所謂隨順遍轉識故。
六立六種識。總攝諸識。所謂眼等五種別識。及第
六意識故。四聖諦契經說。佛告樹王。我為小根諸
眾生故。以密意趣。作如是唱。但有六識。無有餘識。
而實本意。為欲令知六種識中具一切識。於大眾
中。作如是唱故。七立七種識。總攝諸識。謂前六中
<pb n="699"/>
加末那識故。法門契經說。復次文殊師利識法有
七種。云何為七。所謂六識身及末那識。如是七種。
或一時轉。或前後轉。復次第七識有殊勝力故。或
時造作持藏之用。或時造作分別之依故。八立八
種識。總攝諸識。謂前七中加阿梨耶識故。道智契
經說。心王有八。一眼識心王乃至八者異熟報識
心王。種種識法不出此數故。九立九種識。總攝諸
識。謂前八識中加唵摩羅識故。金剛三昧契經說。
爾時無住菩薩而白佛言。尊者。以何利轉。而轉眾
生一切情識。入唵摩羅。佛言。諸佛如來常以一覺
而轉諸識。入唵摩羅故。十立十種識。總攝諸識。謂
前九中加一切一心識故。法門契經云。心量雖無
量而不出十識。乃至廣說故。如是十種於寶中。
云何該攝。云何安立。頌曰。
 於本體雖明  今更作重釋  將契經散文 
 屬斯論總言 
論曰。於本論中。雖分明說。而今為鈍根。更作重釋。
將契經文。屬當論言。所謂一心法。契經中總所建
立阿梨耶識。摩訶衍論總阿梨耶識攝。所以者何。
於本論中。作如是說。所謂不生不滅與生滅和合。
非一非異。名為阿梨耶識。此識有二種義。能攝一
切法生一切法。云何為二。一者覺義。二者不覺義
故。顯了契經中總所建立。大末那識。摩訶衍論總
末那攝。所以者何。於本論中。作如是說。復次生滅
因緣者。所謂眾生依心。意意識轉故。此義云何。以
依阿梨耶識說有無明。不覺而起。能見能現。能取
境界。起念相續。故說為意。此意復有五種名。云何
為五。一名為業識。謂無明力不覺心動故。二名為
轉識。依於動心。能見相故。三名為現識。所謂能現
一切境界。猶明鏡現於色像。現識亦爾。隨其五塵。
對至即。現無有前後。以一切時任運而起。常在前
故。四名為智識。謂分別染淨法故。五名為相續識。
以念相應不斷故。乃至廣說故。七化契經中總所
建立同一意識。摩訶衍論一分意識攝。說相雖𨷂。
具密意故。於本論中。作如是說。復次意識者。此即。
相續識。依諸凡夫取著轉深。計我我所。種種妄執。
隨事攀緣。分別六塵。名為意識。乃至廣說故。如是
如是彼彼諸經。隨應當處應。如是配。
已說該攝安立門。次說藏識剖字門。阿梨耶識名
字差別。其數幾有。契經異說。其相云何。何等字義
屬當何處。
論曰。阿梨耶總有十種。所以者何。於契經中。別別
說故。一名為大攝主阿梨耶識。所謂即是大總相
識。義如前說。二名為根本無明阿梨耶識。所謂根
本無明別立。以為阿梨耶識故。十種妄想經云。剎
闍只多提王識。直是妄法。不能了達一法界體。一
切染法阿梨耶以為根本。出生增長。無斷絕時。若
無提王識。黑品眷屬永無所依。不能生長故。此阿
梨耶識當何決擇攝。於本論云。所言不覺義者。謂
不如實知真如法一故。不覺心起而有其念。乃至
廣說故。三名為清淨本覺阿梨耶識。所謂自然本
智別立。以為阿梨耶識故。本覺契經說。自體淨佛
阿梨耶識。具足無漏。圓滿功德。常恒清淨。常恒決
定。無受熏相。無變異相。智體不動。具足白品。是故
名為獨一淨識故。此阿梨耶識者。何決擇攝。於本
論云。復次覺體相者。有四種大義。與虗空等。猶如
淨鏡。乃至廣說故。四名為染淨本覺阿梨耶識。所
謂不守自性陀羅尼智別立。以為阿梨耶故。本因
緣起契經說。爾時光嚴童子即白佛言。尊者。以何
因緣故。難入未曾有會中。作如是言。隨他緣起陀
羅尼智。於是尊者告光嚴童子言。此楞伽王常在
大海摩羅山中。卛十萬六千鬼神眾。以為眷屬。如
是諸眷屬乘華宮殿。遊於諸剎。皆悉承賴彼楞伽
<pb n="700"/>
王。方得遊行。所謂鬼神眾作如是言。我等神眾無
有威德。無有氣力。於諸所作。皆無有其能。如宜大
王。我等眾中與堪能力。彼楞伽王即隨其時。與殊
勝力。不相捨離。而共俱轉。謂楞伽王雖非分身。而
能遍滿諸神眾中。各各令得全身之量。於一切時。
於一切處。共轉不離。不守自性智亦復如是。能受
一切無量無邊煩惱染法鬼神眾熏。不相捨離。而
俱轉故。以此因緣故。我難入中作如是說。隨轉覺
智。名為楞伽王識故。此阿梨耶識當何決擇。攝於
本論云。自性清淨心。因無明風動。心與無明。俱無
形相。不相捨離。乃至廣說。五名為業相阿梨耶識。
所謂根本業相及與業識。別立以為阿梨耶故。本
性智經說。阿梨耶識無能了作。無所了作。不可分
折。不可隔別。唯由精動隱流義故。名為鍵摩故。此
阿梨耶識當何決擇攝。於本論云。復次依不覺故。
生三種相。與彼不覺。相應不離。云何為三。一無明
業相。以依不覺故。心動說名為業。覺則不動。動則
有苦。果不離因故。六名為轉相識阿梨耶識。所謂
能見境界之相及與轉識。別立以為阿梨耶故。大
無量契經說。阿梨耶識有見見轉。無見見起故。此
阿梨耶識當何決擇攝。於本論云。二者能見相。以
依動故。能見不動則無見故。七名為現相識阿梨
耶識。所謂境界之相及於現識。別立以為阿梨耶
識故。實際契經說。別異現前地轉。相異相異具足
行轉。是故名為阿梨耶識。復次此阿梨耶識者。直
是異熟無記之法。淨白相故。或名成就故。此阿梨
耶識當何決擇。於本論云。三者境界相。以依能見
故。境界妄現。離見則無境界故。八名為性真如理
阿梨耶識。所謂正智所證清淨真如。別立以為阿
梨耶識故。此阿梨耶識當何決擇攝。所謂清淨
般若質境真如攝故。九名為清淨始覺阿梨耶識。
所謂本有清白始覺般若。別立以為阿梨耶故。果
圓滿經云。佛告樹王言。自然始覺阿梨耶識。當常
不離清淨本覺。清淨本覺當常不離始覺淨識。隨
是彼有。隨彼是有。或非同種。或非異種故。此阿梨
耶識者。何決擇攝。於本論中。本覺義者。對始覺說。
以始覺者即同本覺故。十名為染淨始覺阿梨耶
識。所謂隨緣始覺般若。別立以為阿梨耶識故。果
圓滿契經說。復次樹王如始覺淨識及白淨本覺。
說染淨始覺阿梨耶識不守自性緣起本覺亦復
如是故。此阿梨耶識當何決擇攝。於本論云。依本
覺故。而有不覺。依不覺故。說有始覺。又以覺心原
故。名究竟覺。不覺心原故。非究竟覺。乃至廣說故。
如是等義。至自決擇自當備演。十種末那六種意。
識。於後文中隨次釋故。今略而已。已說藏識剖字
分相門。
本曰。此識有二種義。能攝一切法。生一切法。云何為
二。一者覺義。二者不覺義。
論曰。此總識攝生圓滿分門。謂總顯示大識殊勝
圓滿相故。此義云何。所謂具足二種圓滿故。一功
德圓滿。謂覺義字句。能攝一切無量無邊。過於恒
沙。不離不斷諸功德故。能生一切無量無邊。過於
恒沙。不離不斷諸功德故。二過患圓滿。謂不覺義
字句。能攝一切無量無邊。過於恒沙。若離若脫諸
過患故。能生一切無量無邊。過於恒沙。若離若脫
諸過患故。如是種種攝生熏習差別之相。至彼別
相決擇分中。分明顯示。
本曰。所言覺義者。謂心體離念。相離念相者。等虗空
界。無所不遍。法界一相。即是如來平等法身。依此法
身說名本覺。
論曰。於此文中。即有二門。一略說本覺安立門。二
略說始覺安立門。本覺門中即有二門。一清淨本
覺門。本有法身。從無始來。具足圓滿。過恒沙德。常
<pb n="701"/>
明淨故。二染淨本覺門。自性淨心。受無明熏。流轉
生死。無斷絕故。二略說始覺門有二門。一清淨始
覺門。無漏性智出離一切無量無明。不受一切無
明熏故。二染淨始覺門。般若受無明熏。不能離故。
如是諸覺皆智眷屬。當證何理。以為體分。謂性真
如及虗空理。如是二理各有幾種。各有二種故。云
何名為二種真如。一清淨真如。二染淨真如。虗空
之理亦復如是。云何名為清淨真如。二種淨覺所
證真如。離熏習故。云何名為染淨真如。二染淨覺
所證真如。不離熏故。虗空之理亦復如是。以何義
故。強名本覺。字事差別。其相云何。頌曰。
 本覺各有十  體雖同字事  各各差別故 
 謂根明等義 
論曰。本覺各十。云何十本。一根本事本。本有法身
能善住一切功德。譬如樹根能善住持一切枝葉
及華果等。不壞失故。二本字事本。本有法身從無
始來自然性有。不始起故。三遠字事本。本有法身
其有德時。重重久遠。無分界故。四自字事本。本有
法身我自成我。非他自成我故。五體自事本。本有
法身為諸枝德。作依止故。六性字事本。本有法身
不轉之義。常建立故。七住字事本。本有法身住於
無住無來。無去來故。八常字事本。本有法身決定
實際。無流轉故。九堅字事本。本有法身遠離風相。
堅固不動。若金剛故。十總字事本。本有法身廣大
圓滿。無所不遍。為通體故。云何十覺。一鏡字事覺。
薩般若慧清淨明白。無塵累故。二開字事覺。薩般
若慧通達顯了。無障礙故。三一字事覺。薩般若慧
獨尊獨一。無比量故。四離字事覺。薩般若慧自性
解脫。出離一切種種縛故。五滿字事覺。薩般若慧
具足無量種種功德。無所少故。六照字事覺。薩般
若慧放大光明。遍照一切無量境界故。七察字事
覺。薩般若慧常恒分明。無迷亂故。八顯字事覺。薩
般若慧清淨體中淨品眷屬。悉現前故。九知字事
覺。薩般若慧於一切法。無不窮故。十覺字事覺。薩
般若慧所有功德。唯有覺照。無一一法。而非覺故。
如是十種本覺字義。唯依一種大性法身。隨義異
釋。據其自體。無別而已。此中所說二本覺中。當何
本覺。謂清淨本覺。非染淨本覺。字義差別。其相云
何。頌曰。
 染淨本覺中  或各有十義  前說十事中 
 各有離性故 
論曰。此本覺中或各有十。所以者何。前十義中各
有不守自性義故。自可配屬。依向應知。如是二覺
同耶異耶。非同同故。非異異故。以此義故。或同或
異。或非是同。或非是異。是故皆是皆非而已。以何
義故。強名始覺。字事差別。其相云何。頌曰。
 從無始已來  無有或亂時  今日始初覺 
 故名為始覺 
論曰。從無始來。始覺般若。無惑亂時。而無惑時。今
始初覺。故名始覺。如是始覺。前惑後覺。即非始覺。
而無惑時理常今常初故。名為始覺。如是二始覺
中。當何覺耶。謂清淨覺。非染淨覺。字義差別。其相
云何。頌曰。
 清淨始覺智  不守自性故  而能受染熏 
 故名染淨覺 
論曰。清淨始覺。雖無惑時。而不守自性故。能受染
熏。隨緣流轉。以此義故。是故名為染淨始覺。以何
義故。強名真如。字事差別。其相云何。頌曰。
 性真如理體  平等平等一  無有一多相 
 故名為真如 
論曰。性真如理。平等平等。唯同一相。亦無一相。亦
無多相。無一相故遠離同緣。無他相故遠離異緣。
以此義故。名為真如。如是真如。二種淨智親所內
<pb n="702"/>
證。復次真如各有十義。云何為十真。一根字事真。
乃至第十總字事真。如是十真。十種本義相應俱
有。不相捨離。是故同名表示而已。云何十如。一鏡
字事如。乃至第十覺字事如。如是十如。十種覺義
相應俱有。不相捨離。是故同名表示而已。所以者
何。十種真理本有法身有德方便。十種如理。薩般
若慧有覺方便。以此義故。更重言詞。作如是示。此
中所說。二真如中當何真如。謂清淨真如。非染淨
真如。染淨真如。字事差別。其相云何。頌曰。
 清淨真如理  不守自性故  而能受染熏 
 名染淨真如 
論曰。清淨真如理。從無始來。平等平等。自性清淨。
不生不滅。亦無去來。亦無住處。而真如理性不守
自性故。隨緣動轉。是故名為染淨真如。二染淨智
親所內證。相應俱有。不相捨離。如是等義。觀前所
說。比類應知。以何義故。強名虗空。字事差別。其相
云何。頌曰。
 虗空有十義  體雖同義事  各各差別故 
 謂無礙等義 
論曰。性虗空理有十種義。一無障礙義。諸色法中
無障礙故。二周遍義。無所不至故。三平等義。無簡
擇故。四廣大義。無分際故。五無相義。絕色相故。六
清淨義。無塵累故。七不動義。無成壞故。八有空義。
滅有量故。九空空義。離空著故。十無得義。不能執
故。如是十事。義用差別。捨離。二虗空中當何虗空。
謂清淨虗空。非染淨虗空。染淨虗空。字事差別。其
相云何。頌曰。
 清淨虗空理  不守自性故  而能受染熏 
 名染淨虗空 
論曰。清淨虗空具足十德。亦無染相。亦無淨相。而
虗空性不守自性故。能受染熏。隨緣流轉。是故名
為染淨虗空。能熏所熏建立誹謗等種種門。至廣
說分其理具顯。
已說字事門。次說隨釋門。所言覺義者者。即是總
句。從此已下皆是別句。總者通表一切覺故。別者
各各差別說故。就別句中。先說清淨本覺清淨始
覺。次說染淨本覺染淨始覺。如其次第說相可見。
謂心體離念相者。即是清淨本覺。心謂即是自性
清淨心。體謂即是本有法身體。如是心體即名本。
覺。離念相者。即是顯示清淨之義。所謂遠離大無
明念。故言離念。遠離四種無常之相。故言離相。過
於恒沙煩惱眷屬。此五有為以有根本。是故舉本
無。示末眷屬皆空。離念相者。即唱清淨本覺人辭。
者即人故。等虗空界無所不遍者。如是覺者善證
具足十種德義虗空理故。法界一相者。如是覺者
於所證之真如法界。而共和合。一味一相無差別
故。即是如來平等法身者。善證二種勝妙之理。清
淨覺者。即是法身如來自性自體故。依此法身。說
名本覺者。本有法身自性德中而作歸依。建立清
淨本覺稱故。
本曰。何以故。本覺義者。對始覺義說。以始覺者。即同
本覺。
論曰。此說清淨始覺。何以故者。即請問辭。為欲建
立清淨始覺。作如是請。問相云何。謂有眾生作如
是難。本有法身從本已來具足無量性之功德。常
恒明常。常恒自在。依此義故名為本覺者。如是本
覺者。於何時中。何因緣故。具足一切無量功德。名
本覺耶。若作是說。此本覺者有大智力。能善斷除
一切過患。具足圓滿諸功德者。即此本覺前惑後
覺。非本覺明。即此功德不斷已前隱。斷已後顯。非
自性明。豈惑覺隱顯。本有之義而得成立。若作是
說。常斷更不斷。常具足更不具足。是故應有本斷
本德者。此義亦不成立。無功德過故。謂一切障。從
<pb n="703"/>
本斷說。更不待斷。一切功德。從本具足。更不待具
足。覺者即是始覺。非彼本覺。是故般若波羅蜜經
說。若覺者是始覺。若不覺者即是無明。若離此二
者。即名本覺。以何義故作如是說。本有法身自性
德中。而作歸依說名本覺。故言何以故。本覺義者
對始覺說者。直決彼疑。謂馬鳴師自通而言。清淨
本覺。從本已來不生不滅。非建立有。非誹謗無。或
非過患。或非功德。言語道絕。心行處滅。而有言說。
具足圓滿。過於恒沙無量性德。名曰本覺者。當知
從無始來。而有清淨始覺。發大智力。發大定力。於
一切時。於一切處。常恒對治。過於恒沙無量無邊
過患之海。具足圓滿。過於恒沙無量無邊功德淨
品。對此清淨始覺者故。立彼清淨本覺之稱。以始
覺者即同本覺者。作其所由。謂以自然始覺與彼
本覺同故。得對始覺示本覺故。如是二覺熏習差
別。其相云何。頌曰。
 清淨本始覺  從無始已來  遠離一切染 
 湛明若虗空  是故此門中  無能熏染法 
 無所熏淨法  唯有自家德 
論曰。如是二覺無有能熏所熏差別。唯有自家真
實功德故。此門中不應建立能熏所熏。若如是者。
於此門中。有何熏義。所謂有熏。染法淨法不相待
成。所謂即是具足轉熏。此熏云何。謂白白故。三身
本有契經云。本有本覺。本有始覺。唯有德熏。無患
德熏。唯有滿轉。無分轉事故。
本曰。始覺義者。依本覺故而有不覺。依不覺故說有
始覺。
論曰。此說離性二覺。所謂通示離性本始。依本覺
故而有不覺者。即是離性本覺。依不覺故說有覺
者。即是離性始覺。此義云何。本覺般若不守自性
故。善受染熏彼諸染法。令得住止。即是本覺離性
之義。始覺般若不守自性故。依諸染法。如今方起。
被彼染誑故。即是始覺離性之義。始覺般若能斷
諸障證諸功德。何故說言。始覺之智被染誑耶。於
無過法立諸過患斷除障故。於無德法立諸功德。
證得理故。若爾始覺於何時中而得離妄。極解脫
道時。方得究竟離。於彼時中。到無念故。
本曰。又以覺心源故。名究竟覺。不覺心源故。非究竟
覺。
論曰。滿分二事下當顯示。已說略說兩覺安立門。

釋摩訶衍論疏卷上末

卍云。佚失中卷本末。誠為可惜矣。

<sarticle>釋摩訶衍論疏卷下本</sarticle>

本曰。復次真如自體相者。
論曰。自此已下分明顯示生滅門中三種大義。自
有三門。一顯示自體大義門。二顯示自相大義門。
三顯示自用大義門。此即是初總標體相二義。自
此已下別釋散說。
本曰。一切凡夫聲聞緣覺菩薩諸佛。無有增減。
論曰。初大義中即有二門。一人平等門。二時不轉
門。此即初門。謂真如自體通於五人。平等平等。無
差別故。云何名為五種假人。一凡夫。二聲聞。三緣
覺。四菩薩。五如來。如是五名。人自是五。真自唯一。
所以者何。真如自體無有增減。亦無大小。亦無有
無。亦無中邊。亦無去來。從本已來。一自成一。同自
作同。猒異捨別。唯一真故。是故諸法真如一相三
昧契經云。喻如金剛作五趣像。五人平等亦復如
是。於諸人中。無有增減故。
本曰。非前際生。非後際滅。畢竟常恒。
<pb n="704"/>
論曰。此明時不轉門。謂真如自體。自然常住。決定
不變。三際不動。四相不遷。寂滅又寂滅。真實又真
實故。
本曰。從本已來。性自滿足一切功德。所謂自體有大
智慧光明義故。遍照法界義故。真實識知義故。自性
清淨心義故。常樂我淨義故。清凉不變自在義故。
論曰。此下明自相大義中。即有三門。一圓滿功德
門。二問答決疑門。三別釋廣說門。此即初門。其相
云何。謂真體中圓滿一切功德。無所少故。何等功
德。所謂六種性義功德。一大智慧光明義。本覺般
若能除無明之闇夜故。於契經中。名廣大圓滿殊
勝般若實智光明性義。二遍照法界義。本覺般若
照達一法界之源故。於契經中。名周遍通達一法
界藏自然性義。三真實識知義。本覺般若遠離虗
假之解量故。於契經中。名離妄想解決定了知實
際實性義。四自性清淨心義。本覺般若無量性功
德自然本有非得他力。遠離塵累契中實故。於契
經中。名本有明白離邊中中性義。五常樂我淨義。
本始二覺從無始來遠離四障。圓滿四種自然德
故。於契經中。名如來正覺自然性德遠離炎幻不
修行性義。六清凉不變自在義。二種本覺譬如明
鏡之南北相具隨意故。於契經中。名具足隨順逆
違無礙陀羅尼全遍性義。廣大圓滿自性本德契
經云。自性功德本教之名有十七者。於初二中各
開二種。於次二中各開三種。於後二中。如其次第。
開四三故。復次清淨心地無垢陀羅尼契經中自
性功德本數之名有二十五者。㝡後一中開十一
故。如是三數別相云何。馬鳴菩薩摩訶衍論本數
名字。為欲顯示名略義廣總持相故。是故攝散總
立為六。復次所依別本總持說故。復次名字數多
迷真實故。以此義故總立為六。言十七者。名字云
何。一大智慧義。二大光明義。三遍一法界義。四照
一法界義。五真實義。六識義。七知義。八自性義。九
清淨義。十心義。十一常義。十二樂義。十三我義。十
四淨義。十五不義。十六變義。十七自在義。言二十
五者。名字云何。所謂前數不功德中開八種故。變
功德中開二種故。言二變者。一上流轉變。二下流
轉變。言八不者。中觀論中分明說故。
本曰。具足如是過於恒沙不離不斷不異不思議佛
法。
論曰。此說無名過量功德分。本覺體中自性功德
無量無邊。離於言量。過於心行。以何義故。止於數
量。作如是剖。本有功德。雖無有量。不出三數。故舉
本耳。如本具足。如是過於恒沙故。如是無量無邊
功德。各各別別有體相耶。唯一心量無別法體。唯
一心量終不離心。所以者何。心法雖一。而有二種
陀羅尼自在用故。一自不離彼陀羅尼自在。二彼
不離自陀羅尼自在。如本不離故。如是性德。從無
始來。一向妙有。非除遣法。所以者何。自性自性。非
他俱故。如本不斷故。如是一切德。唯一自作一。終
異自不能作一。所以者何。一法界故。如本不異故。
如是深理。一切菩薩二乘凡夫。心不思惟。言不論
量。絕之又絕。遠之又遠。如本不思議故。三人非境
當何人之言思境界。唯大覺者乃自軌則。如本佛
法故。
本曰。乃至滿足無有所少義故。名為如來藏。亦名如
來法身。
論曰。如是無量性之功德。從具縛地。乃至無上大
覺智地。具足圓滿。無所少闕。所以者何。如是諸德
從無始來。自然本有。非假緣力。而建立故。
本曰。問曰。上說本真如其體平等離一切相。云何復
說體有如是種種功德。
論曰。此下問答決疑門。此中有二。一發起略問難
<pb n="705"/>
違門。二發起廣答解釋門。此初門也。問者難意。其
相云何。謂舉說文相違。前後雜亂。審其理故。前後
之文。云何相違。所謂真如決擇分中作如是說。心
真如者。即是一法界大總相法門體。所謂心性不
生不滅。一切諸法唯依妄念而有差別。若離心念
則無一切境界之相。是故一切法從本已來。離言
說相。離名字相。離心緣相。畢竟平等。無有變異。不
可破壞。唯是一心。故名真如。自相大義決擇分中
依如是說。從本已來。性自滿足。一切功德。所謂自
體有大智慧光明義故。乃至滿足無有所少義故。
名為如來藏。亦名如來法身。如是相違。故以為難。
本曰。答曰。雖實有此諸功德義。而無差別之相。等同
一味。唯一真如。
論曰。此發起廣答解釋門。即有二門。一真如總。二
生滅總。此即真如總。謂雖自相大義門中作如是
說。具種種德。過於恒沙。而是生滅門之界量。非真
如門。真如門中無差別相。平等平等。一相一味。獨
存真如。淨法界故。以此義故。無相違過。
本曰。此義云何。以無分別。離分別相。是故無二。
論曰。此即作其緣由。決斷疑惑。明真如門中。唯有
同同。無異異故。
本曰。復以何義得說差別。
論曰。此釋生滅總。此中有二。一問。二答。有廣略故。
二重問答不同此初重問也。謂若諸法從本已來。
平等平等。一味一相。獨存真理。無二體者。復有何
法。而非平等。以之為依。建立差別。即是舉異門。以
疑異門焉。
本曰。以依業識生滅相示。
論曰。此即總答。謂真如門中無過恒沙一切染法。
以為所治。無能治之。過於恒沙一切淨法。以為對
量。是故真如門中作如是說。一切諸法。平等平等。
一味一相。無有二體等焉。而此生滅門中所治染
法無量無邊。能治淨法亦無量無邊。是故生滅門
中作如是說。本覺體中具種種德。無量無邊。過恒
沙等焉。即是大意。次當作釋別別散說。所言依者。
即是根本無明住地。一切染法之所依故。所言業
者。即是業相。所言識者。轉等諸識。生滅相者。門之
總稱。所言示者。相返顯示。此中以字遠流應至于
三字。如是三法功德之起。當緣由故。
本曰。此云何示。
論曰。此廣說分。此有二種。一問。二答。此中問略答
廣應知。此云何示者。即是詰問。所謂詰問其所由
故。
本曰。以一切法本來唯心。實無於念。
論曰。此直答。即有三種。一自宗正理。二非道邪行。
三具舉對量。此即第一。所謂法性從無始來。唯是
一心。無一一法而非心故。
本曰。而有妄心。不覺起念。見諸境界。故說無明。
論曰。此非道邪行。所謂總舉本上諸無明住地故。
本曰。心性無起。即是大智慧光明義故。若心起見。則
有不見之相。心性離見。即是遍照法界義故。若心有
動。非真識知。無有自性。非常非樂。非我非淨。熱惱衰
變。則不自在。
論曰。此直顯具舉對量差別。如上所說。本覺體中
六相功德。各各待觀何等過患。以之為對建立顯
示。所謂根本無明熏習一心之海。發起業等種種
諸識。隱覆般若實知之明。增長愚癡迷亂之闇。即
是不覺無明之界量明。以之為對。一心之性寂滅
無起。即是大智慧光明義故。若第二德。如是妄心
起見達境。一向唯轉虗妄境中。不能通達真實境
界。所以者何。真偽相違。不契當故。如本若心起見。
則有不見之相故。此下明遍觀義。而真實心離轉
見故。通達諸法。無所不至。無所不當。無所不盡。所
<pb n="706"/>
以者何。真實智見離能見所見之邊見。如本心性
離見。即是遍照法界義故。第三德者。所謂若心有
動轉相。即是無明熏習氣故。虗妄轉明。以之為對。
心性寂靜。無有喧動。正直無有顛倒之解。即是實
智之照。隨順道理。無倒建立顯示。如本若心有動。
非真識知故。第四德者。所謂妄法從無始來。無自
體明。以之為對。自性清淨本有功德建立顯示。如
本無有自性故。第五德者。所謂妄法四相之所遷
故非常。三種苦俱轉故非樂。二種自在無故非我。
一道清淨無故非淨。此四種過以為對量。本覺體
中四種功德建立顯示。如本非常非樂非我非淨
故。第六德者。所謂妄法燒真心故。是故名熱。又以
是惱亂諸眾生故。是故名惱。破滅變德。令不作故。
是故衰變。由此事故。一切眾生不得自在。是故亦
名為不自在。待觀此事。以為對故。清凉不變自在
之德建立顯示。如本熱惱衰變。則不自在故。
本曰。乃至具有過恒沙等妄染之義。對此義故。心性
無動。則有過恒沙等諸淨功德相義示現。
論曰。此顯示無邊功德相義。所謂若所對治染法。
無量無數。以能治之淨法。亦無量無邊故。
本曰。若心有起。更見前法可念者。則有所少。如是淨
法無量功德。即是一心。更無所念。是故滿足。名為法
身如來之藏。
論曰。此結圓滿德。所謂若一心法有動轉相。更見
前境有何緣者。能見之心。所見之境。二差別故。本
覺功德則不圓滿。而本性德雖過恒沙。唯一心量。
終無二體。所以者何。如是諸德悉皆各各不分其
體。於一法界其量等故。是故圓滿自性功德。結縛
解脫之二位中。常恒具足。名為法身。亦名如來藏。
染淨數量。平等決擇。依何契經所解釋耶。所謂文
殊師利善巧方便相似譬喻大陀羅尼經云。爾時
文殊師利承佛神力。即說嗢吒喃。頌曰。
 譬如阿只多  遮那尸帝樹  其菓多無數 
 表實有十等  染淨數量等  亦應如是知 
 行者依此喻  可了真妄理 
今此經文為欲顯示假當待實真定賴妄。無有獨孤
自立法故。所言表者。謂喻妄法。妄假無實。如菓外故。
所言實者。謂喻真法。真實無假。如菓中故。云何名為
十種等耶。一數等表實。契當其數等故。二塵等表實。
細末配其數量等無差故。三量等表實。稱量終無差
別輕重等故。四色等表實。校量同白色故。五香等表
實。熏習其香等故。六味等表實。噉食無差別故。七觸
等表實。觸身等無別故。八本等表實。同依樹木出故。
九俱等表實。一時無前後故。十同等表實。終一味故。
舉喻合法。說相明故。不須重釋。復次若鈍根者不達
此事。依功德黑闇之譬喻。應知等意。
本曰。復次真如用者。所謂諸佛如來。本在因地。發大
慈悲。修諸波羅蜜。攝化眾生。立大誓願。盡欲度脫等
眾生界。亦不限劫數。盡於未來。以取一切眾生如己
身故。
論曰。此用大義門中自有六門。一本願無盡門。二
離相不着門。三能所平等門。四無相現應門。五隨
見麤細門。六問答決疑門。此即初門。清淨僧那阿
世耶。廣大圓滿無邊際故。謂諸如來無量無邊不
可思議不可稱量微塵劫中。興十方世界微塵數
量大慈悲心海。修十方世界微塵數量大圓滿因
海。攝十方世界微塵數量一切眾生海。立十方世
界微塵數量廣大誓願海。成十方世界微塵數量
大自在果海故。所以者何。以如實知同一無異相
續義故。
本曰。而亦不取眾生相。此以何義。謂如實知一切眾
生及與己身真如平等。
論曰。此離相不着門。謂於所作中。遠離所作。不生
<pb n="707"/>
着故。謂諸如來雖發無量無邊大悲攝化一切恒
沙眾生。而諸如來無一一佛而攝生故。所以者何。
如實了知一切眾生及與自身。唯一真如。唯一法
身。無有增減。無差別故。
本曰。以有如是大方便智。除減無明。見本法身。自然
而有不思議業種種之用。即與真如等遍一切處。
論曰。此能所平等門。謂人法體用理智平等。無差
別故。謂法身應化之三身。及實實假假之二理。平
等一體。無差別故。自性本身及枝末身。平等一體。
無差別故。能證正智。所證如理。平等一體。無差別
故。以一體故。無有二體。無二體故。亦無一體。無二
無一。亦無無耳。以此義故。自然本性。具足功德。不
假他力。甚深極妙契經云。爾時文殊師利即白佛
言。云何名為異異異相。云何名為同同同相。佛言。
所言異異異相者。即是無明。所言同同同相者。即
是明法。如是二法。如牛兩角。對治之相。非消融體。
如兩空絕。是故此二法名為非觀偽法。於此文殊
師利即承佛神力。即從座起白佛言。世尊。云何名
為非觀偽法。其相可說耶。不可說耶。以何為門。應
覺知耶。爾時世尊即告文殊師利言。我諸一切契
經海中作如是說。異者無明。同者明法。為欲度脫
愚癈凡夫。權作此說。而今日為汝真實言說。文殊
師利所言。非觀偽法者。同異歸同。同同歸空。空空
歸絕。乃至廣說故。
本曰。又亦無有用相可得。何以故。謂諸佛如來。唯是
法身智相之身。第一義諦。無有世諦境界。離於施作。
但隨眾生見聞得益。故說為用。
論曰。此無相現應門。自性身體。空寂無像。能現諸
像。譬如兔角自體空無。善能出生一切角故。謂法
身佛唯是一一。唯是寂寂。亦非一一。亦非寂寂心
行處滅。言語道斷。滅滅斷斷。唯阿作阿故。所以者
何。諸佛如來。唯自自身。無他身故。而諸眾生見聞
得益。自心量中獲得利益。法身體中無有闕故。
本曰。此用有二種。云何為二。一者依分別事識。凡夫
二乘心所見者。名為應身。以不知轉識現故。見從外
來。取色分齊。不能盡知故。
論曰。此隨見麤細門。此有二門。一應身用相差別
門。二報身用相差別門。此即初門。所謂一切凡夫
二乘。不能了達一切諸法唯一心量。甚深宗故。依
遍分別。妄想事識。見應化身。作外量解。不能通達。
無有分界。分分轉故。
本曰。二者依於業識。謂諸菩薩從初發意乃至菩薩
究竟地心所見者。名為報身。身有無量色。色有無量
相。相有無量好。所住依果亦有無量。種種莊嚴。隨所
示現。即無有邊。不可窮盡。離分齊相。隨其所應。常能
住持。不毀不失。
論曰。此第二門。所謂從十解乃至金剛一切菩薩。
明了通達一切諸法唯一心量。甚深宗故。依彼業
識見報身佛。作唯識解。通達依正無分際故。何故
應身章中作如是說。依分別事識而見彼佛。報身
章中作如是說。依於業識而見彼佛。為欲顯示隨
識麤細所見佛身有麤細故。
本曰。如是功德。皆因諸波羅蜜等無漏行熏。及不思
議熏之所成就。具足無量樂相。故說為報。
論曰。此顯示報應之差別相。所言報者。有勝妙因
受極樂果。自然自在決定安樂。遠離苦相。故名為
報。
本曰。又凡夫所見者。是其麤色。隨於六道各見不同。
種種異類。非受樂相。故說為應。
論曰。所言應者。隨順機根而不相違。隨時隨處隨
趣出現。非安樂相。故名為應。
本曰。復次初發意菩薩所見者。以深樂信真如法故。
少分而見。知彼色相莊嚴等事。無來無去。離於分齊。
<pb n="708"/>
唯依心現。不離真如。然此菩薩猶自分別。以未入法
身位故。
論曰。此更作重釋。明前所說。所謂位位各各見佛
增減別故。此義云何。若三賢位諸菩薩者。信真如
故。分見報身。觀知色相無分齊量。而此菩薩不能
離脫分別之心。所以者何。以未得入真如位故。
本曰。若得淨心。所見微妙。其用轉勝。乃至菩薩地盡。
見之究竟。
論曰。若得十地諸菩薩者。如其次第。轉勝究竟。
本曰。若離業識。則無見相。以諸佛法身。無有彼此色
相迭相見故。
論曰。若佛果中業識本種。無所有故。能見所見亦
復空無。所以者何。一切諸佛。真如真如平等平等。
法身法身平等平等。無此無彼。無我無他。無大無
小。無高無下。無無無有。戲論都盡。慮知亦空。唯一
大空。真如本智。服遮伽利娑那提衣。於鍵尸多陀
摩宮。自性身坐。獨存無二故。
本曰。問曰。若諸佛法身離於色相者。云何能現色相。
論曰。此問答決疑門。於中有二。一問。二答。此問也。
所謂問者。作如是疑。尅其法身。真實自體。湛湛慮
絕。寂寂名斷。色相作業。由誰而有。無相現應決擇
分中作如是說。法身無相。能現色相。若能出現種
種色相。不可言說。法身空寂。離色像域。如是疑故。
本曰。答曰。即此法身是色體故。能現於色。所謂從本
已來。色心不二。
論曰。此答說中即有五門。一法身出現色相門。二
顯示智身形相門。三顯示法身形相門。四廣大圓
滿無際門。五不可思議殊勝門。此即初門。自性法
身能為色相。作所依止。善出色相。無障礙故。所以
者何。能依色法。所依心法。從無始來。平等平等。無
有二體。唯一心量故。
本曰。以色性即智故。色體無形。說名智身。
論曰。此顯示智身形相門以智攝色無一一色而
非智故說名智身。
本曰。以智性即色故。說名法身。
論曰。此顯示法身形相門。以色攝智。無一一智。而
非色故。說名法身。
本曰。遍一切處。所現之色無有分齊。隨心能示十方
世界。無量菩薩。無量報身。無量莊嚴。各各差別。皆無
分齊。而不相防。
論曰。此廣大圓滿無際門。如是二身所說色相等。
遍一切眾生界。一切非情界。一切虗空界。一切涅
槃界。一切如來界中。無所不通。無所不至。無所不
當。無所不會。無所不作。亦無分際。無障無礙。純純
一一。無相亂故。
本曰。此非心識分別能知。以真如自在用義故。
論曰。此不可思議殊勝門。如是業用。甚深極妙。獨
尊殊勝。非凡夫二乘之所能知故。如是三種甚深
大義。二種門中云何安立。謂真如門中三種大義。
唯各立一。無雙立故。若生滅門中三種大義。具足
雙立。無前後故。以之為別。是故大印陀羅網譬喻
契經說。有體大義無相及用。有相大義無體及用。
有用大義無體及相。如是三大有第一一無第二
一。復次有體大義當有相用。有相大義當有體用
有。用大義當有體相。如是三大隨第一一有第二
一。不相捨離故。餘種種相。結歸總持決擇分中自
當理明。
本曰。復次顯示從生滅門即入真如門。所謂推求五
陰。色之與心。六塵境界。畢竟無念。以心無形相。十方
求之。終不可得。
論曰。此說門自入門破異門。今此論文為欲對治
廣狹大小諸異執故。謂有眾生作如是執。一法界
心是其本法。亦廣亦大。真妄二門是其末法。亦狹
<pb n="709"/>
亦小。為欲對治此執著故。作如是說。門亦所入。與
本量等。復次為欲顯示真如門中。無有為法差別
相故。復次為欲顯示空五陰智。如所空陰自體空
無。以此能空所空皆空。為入真如平等門故。復次
為欲顯示生滅門假真如門實故。
本曰。如人迷故。謂東為西。方實不轉。眾生亦爾。無明
迷故。謂心為念。心實不動。
論曰。此譬喻門中東方喻覺。西方喻念。為欲顯示
本覺般若。出現清淨智慧光明。照耀幽冥。生死闇
夜。譬如日輪出現已訖。發淨光明。破世間闇。無明
住地出生種種染法眷屬。隱覆無量無漏之性清
淨慧明。譬如日輪隱沒已訖。發大暗夜障覆分別
了知清淨眼故。
本曰。若能觀察知心無起。即得隨順入真如門故。
論曰。此明得益相。謂有眾生了知心法。無有能起
所起別相。即得成就真如隨順。即得成就真如得
入。無有隨順無得入故。
本曰。對治邪執者。一切邪執。皆依我見。若離於我。則
無邪執。是我見有二種。云何為二。一者人我見。二者
法我見。
論曰。此對治文中自有四門。一顯示根本總相門。
二顯示人見對治門。三顯示法見對治門。四顯示
俱非絕離門。此即初門。無量無邊過恒沙數一切
邪道。無量無邊過恒沙數一切定執。皆以我見為
自所依。出生增長。更無有餘。為此邪執依根本故。
是故無明住地無邊際契經說。一切無量種種虗
妄邪論之海。以我見岳為依而轉。譬如一切無量
無邊。種種林樹種種草木。皆悉以山為依而轉故。
本曰。人我見者。依諸凡夫說有五種。
論曰。此顯示人見對治門有二。一總標總說。二別
別散說。此即是初。直為對治邪定聚及不定聚一
切凡夫謬執過失。生勝妙解故。五種人見治鄣別
相。文相甚明。故說本不論釋。或者尚迷。故以管見
疏之而已。然此五執各有三門。一引經說意。二迷
意執相。三依相對治也。
本曰。云何為五。一者聞修多羅說。如來法身畢竟寂
寞。猶如虗空。以不知為破著故。即謂虗空是如來性。
又六了真妄有殊故。謂虗空是如來性也。
本曰。云何對治。謂明虗空。是其妄法。體無不實。以對
色故。有是可見相。令心生滅。以一切色法本來是心
實無外色。若無色者。則無虗空之相。所謂一切境界
唯心。妄起故有。若心離於妄動。則一切境界滅。唯一
真心無所不遍。此謂如來廣大性智究竟之義。非如
虗空相故。
論曰。說虗空是妄法。即顯法身是真。又明法身有
自體實德。故說虗空。體無不實。對色等者。明空有
待也。對色見相。意地所知。迴色為性。遍計所攝。故
云令心生滅。豈同法身無對正智所證見相泯故。
以一切色等者。色本是心。空相無故。所謂一切境
界等者。正明色空二種名一切境。此二境界唯心
妄起故有。若心離於妄動則一切境界滅者。若離
妄動則無色空。名一切境滅也。二境滅故。唯一真
心即是法身。體用周遍。性智不滅。故云非如虗空
也。
本曰。二者聞修多羅說。世間諸法畢竟體空。乃至涅
槃真如之法。亦畢竟空。從本已來。自空離一切相。
論曰。明世間諸法體相都無用皆不實。故說為空。
若真如涅槃體絕諸相。一切染法皆不相應。故說
為空也。從本已來等者。正顯二空差別。若世間法
猶如空花。性自空無故。云本末自空故。若真如涅
槃體絕諸相故。云離一切相也。
本曰。以不知為破著故。即謂真如涅槃之性。唯是其
空。
<pb n="710"/>
論曰。以不知為破著故者。占察經云者。但一切眾
生常樂分別。取著諸法。以顛倒妄想故。而受生死。
是故如來為欲令彼離於分別執著想故。說一切
世間法畢竟體空無所有。乃至一切出世間法亦
畢竟體空無所有。以迷說意。又不了真俗。二空全
別故。謂真如涅槃同世間法。唯是空無也。
本曰。云何對治。明真如法身自體不空。具足無量性
功德故。
論曰。此明真如法身具空不空故。占察經云。以彼
法身性。實無分別。離一切諸相故。說彼法體。為畢
竟空無所有。復次即彼空義中。以離分別妄想心
念故。則盡畢竟無有一相而可空者。以唯有真實
故。即為不空。故知法身自體不空。離相云空也。
本曰。三者聞修多羅說。如來之藏無有增減。體備一
切功德之法。
論曰。此是能攝如來藏。藏中自性淨。無明心能攝
一切諸功德。故云無有增減。備一切德故。不增不
減經云。如來藏本際相應體。及清淨法此法如實
不虗妄。不離不脫智不思議法。無始本際來。有此
清淨相應法體故。此經所明一切眾生自性淨心。
從無始來。功德圓滿。無所闕失故。
本曰。以不解故。即謂如來之藏有色心法。自相差別。
論曰。由不知從能所淨。立其名故。復迷性德。真妄
相待示現義故。又不了身心。皆依如來圓覺所現
故。謂色心自相差別。如圓覺經云。譬如清淨摩尼
寶珠瞙於五色。隨方各現。諸愚癡者。見彼摩尼。實
有五色。善男子。圓覺淨性現於身心。隨類各應。彼
愚癡者。說淨圓覺。實有如是。身心自相亦復如是。
義可知也。
本曰。云何對治。以唯依真如義說故。因生滅染義。示
現說差別故。
論曰。依真如說者。如上文云。雖實有此諸功德義。
而無差別之相。等同一味。唯一真如。因生滅等者。
上文云。以依覺識。生滅相示。依此二理。豈有色心
差別相故。
本曰。四者聞修多羅說。一切世間生死染法。皆依如
來藏而有。一切諸法不離真如。
論曰。此明不空如來藏。圓覺經云。由如虗空華依
空。而相空華若復滅。虗空本不動幻。從諸覺生幻。
滅覺圓滿。覺心不動故。此中上二句明染依真有。
下二句明染滅真圓。故云一切諸法不離如也。
本曰。以不解故。謂如來藏自體。具有一切世間生死
等法。
論曰。以不解依空。有華意故。謂藏體具生死法也。
本曰。云何對治。以如來藏從本已來。唯有過恒沙等
諸淨功德。不離不斷不異真如義故。以過恒沙等煩
惱染法。唯是妄有性自本無。從無始世來。未曾與如
來藏相應故。若如來藏體有妄法。而使證會永息妄
者。則無是處。
論曰。唯有過恒沙淨位等者。正明不空。以過恒沙
染法等者。明此染法。猶如空華。唯依病眼。性自無
故。從無始來等者。染淨性異。真妄有殊。故云未曾
相應也。若如來藏體有妄等者。此質成也。空本無
華。實非起滅。藏本無染。何者永息而證會哉。
本曰。五者聞修多羅說。依如來藏故有生死。依如來
藏故得涅槃。
論曰。此與行與相如來藏。於或與力故。有生死相。
覺與力故。得涅槃故。說生死真依如來藏。
本曰。以不解故。謂眾生有始。以見始故。復謂如來所
得涅槃。有其終盡。還作眾生。
論曰。以不了依真有妄。便作是念。一切眾生本來
成佛。後起無明故。謂有始也。復謂如來雖已成依
佛。後時應生一切煩惱。還作眾生。
<pb n="711"/>
本曰。云何對治。以如來藏無前際故。無明之相亦無
有始。若說三界外更有眾生始起者。即是外道經說。
又如來藏無有後際故。諸佛所得涅槃與之相應。則
無後際故。
論曰。此明真妄相依。如金與鑛故。無前始也。云外
道經說者。是仁王經云。我說三界外別有眾生界
藏者。是外道大有經說。云如來藏無後際等者。此
明真藏無□妄染有盡。如圓覺經云。譬如銷金鑛。
金非銷故有。雖復本來金。終以銷成就。一成真金
體不復重為鑛。此經所明金非銷故有者。喻如來
藏本有。無前際也。雖復本來金。終以銷成就者。喻
諸佛要須斷或方得涅槃也。一成真金體等者。喻
無後際也。
本曰。法我見者。依二乘鈍根故。如來但為說人無我。
以說不究竟。見有五陰生滅之法。怖畏生死妄取涅
槃。云何對治。以五陰法自性不生。則無有滅本來涅
槃故。
論曰。此直為對治二乘眾生。實有過失。令得成就
法空大理故。二種法見治障別相。文相明故。不須
重釋。
本曰。復次究竟離妄執者。當知染法淨法皆悉相待。
無有自相可說。是故一切法從本已來。非色非心。非
知非識。非有非無。畢竟不可說相。而有言說者。當知
如來善巧方便。假以言說引導眾生。其旨趣者皆為
離念。歸於真如。以念一切法。令心生滅。不入實智故。
論曰。此顯示俱非絕離門者。若有眾生除遣二執。
證得二空。通達諸法。言語道斷。心行處滅。斷斷照
寂。滅滅慮止。無所達故。
本曰。分別發趣道相者。謂一切諸佛所證之道。一切
菩薩發心修行趣向義故。
論曰。此趣向門中自有二門。一總標總說門。二者
別釋散說門。此即初門。為欲顯示。即此分別發趣
道相門中。無量無邊三世諸佛。所誓願海所行因
海。所證果海。所化徒海。無量無邊三世一切諸菩
薩眾。如是如是。如如隨踐。順行應轉。如其次第。不
超數量。不過位地。趣入義故。復次為欲顯示。如一
切佛。無所趣向。則一切菩薩於彼無有趣向則中。
如如行故。
本曰。略說發心有三種。云何為三。一者信成就發心。
二者解行發心。三者證發心。
論曰。此別釋門中自有三門。一者三種發心分剖
門。二發起問答決疑門。三因論生論問答門。此即
第一門。有三。謂信解證。如文可見。
本曰。信成就發心者。依何等人修何等行。得信成就
堪能發心。
論曰。此信成就門中即有二門。一開問答釋。二發
起問答決疑。初中有二重問答。就初問答中有二。
一發起開問總標門。二顯示答釋廣說門。此是初
門即有四意。一假者意問。能修人故。二行相意問。
所修行故。三自分意問。得成就故。四向上意問。勝
進相故。如文可見。
本曰。所謂依不定聚眾生。
論曰。此顯示答釋廣說門有二。一隨問次第答釋
門。二舉劣顯勝生解門。初門有六。一顯示修行假
者門。二自然本有熏習門。三顯示修行功德門。四
信心成就時量門。五顯示發心因緣門。六顯示得
益位勝門。此是初門。謂雖所化眾生無量無邊。而
今此處中。且取不定聚。攝十信眾生故。所以者何。
為欲令使化不定聚三品眾生。十種信心具足成
就。決定安立十信菩薩初發心住。金剛不變之位
中故。
本曰。有熏習善根力故。
論曰。此是自然本有熏習門。謂如是眾生相續心
<pb n="712"/>
中。從無始世來。常有本覺藏佛。眾生善根常恒熏
習。令增長故。
本曰。信業果報能起十善。猒生死苦欲求無上菩提。
得值諸佛親近供養修行信心。
論曰。此是顯示修行功能門。謂不定聚種種眾生。
信因緣業果報。似有不空因緣和合之道理。故知
十惡過失。起不應作意。觀十善功德。起當應作意。
厭繫縛地求解脫域。漸漸出離向菩提故。
本曰。逕一萬劫信心成就故。
論曰。此信心成就時量門。謂顯示信心成就。時節
遠近差別相故。即此門中十五契經。各各異說。一
者一切諸法因緣無主契經云。爾時文殊師利即
白佛言。尊者從具縛地入不定聚。一切行者經幾
時節。十種信心具足成就。漸漸轉勝定不退位。於
是尊者告文殊師利言。善男子。諦聽諦聽。善思念
之。我當為汝解說信成時節分際。善男子。一切行
者從具縛地入不定聚。經一萬三千劫已訖。即便
成就十種信心。決定菩薩初發心住。二攝無量大
乘契經說。復次佛子信地假名菩薩。六萬四千劫
量已滿。即便成就十愛樂心定金剛地。三慧明陀
羅尼契經說。不定聚眾生多經八萬一千五十劫
已訖。信心成就決定不退。四法門名字契經云。復
次信樂地位毛頭凡夫。經二萬六千劫已訖。便信
成就無所闕失。五清淨三昧契經云。若有眾生入
難角地修行信心。當九萬劫滿足已訖。信品成就。
六金剛陀羅尼契經云。信成就量四萬八千六十
劫量。七大智慧光明契經云。復次善男子。若有眾
生為欲成就功德善根父母天地。當經十剎那量
已訖。即便信地平坦無草。八實相本際決定不動
契經云。信位成就。信心發起初剎那中。十種信心
具足圓滿。九文殊師利圓滿因海大總持契經云。
三阿僧祇大無量劫經過已訖。即便信位具足成
立。十甚深菩提因緣契經云。建立信地唯三萬劫。
十一大方便智善巧契經云。信行菩薩九千劫量。
決定成就清淨信心其思極樂。十二菩薩光明遍
照契經云。爾時金剛慧菩薩摩訶薩即向佛言。世
尊。無上菩提初種子地。經幾時節。決定淳熟。菩提
之芽出生增長。佛言。若為成就初種子地。當經七
萬五千六十劫。初種子地具足建立。十三授記平
等契經云。信心成就。非遠非近。非無非有。非高非
下。非本非末。非去非來。非大非小。非三世非非三
世。非位非地。非善非惡。非是非非是。言語道斷。心
行處滅。是故名為真實信心。十四如來藏本識契
經云。爾時地藏菩薩摩訶薩即向佛言。世尊。云何
名為廣大圓滿功德父母信地品耶。佛言。十信十
信。十解十信。十行十信。十向十信。十地十信。佛地
十信。乃至具縛惡種子地。及一切二乘皆悉十信。
無量無邊一切諸法。無一一法而非十信。以此義
故。名為廣大圓滿信地。十五菩薩瓔珞本業契經
云。信相菩薩於十千劫。行十戒法。決定安立。信成
就處。如是諸經。以何義故。如是差別。謂眾生心無
量無邊。各差別故。隨其心品。說信行相。如是不同。
應審思擇。今此文中且依本業解釋而已。
本曰。諸佛菩薩教令發心。或以大悲故能自發心。或
因正法欲滅。以護法因緣能自發心。
論曰。此顯示發心因緣門。謂已信心成就行者。為
欲發起第一住心。當待緣力而發起故。於此文中
自有三種。一勸請因緣。所謂無量無邊一切諸佛
及大菩薩眾。出現種種勝妙教法契經之海。信位
行者勸請教化。超不定地。決定安立。不動域故。二
救度因緣。所謂緣無量無邊種種眾生一切苦海。
以之為因。發起金剛不退廣大清淨大慈悲心故。
三護法因緣。所謂諸佛教法欲破滅時。以種種方
<pb n="713"/>
便隨宜隨應隨當。隨時隨處不惜身命。救護佛法
大因緣之力故。自能發起金剛不退廣大清淨大
久住心故。如此可知。
本曰。如是信心成就得發心者。入正定聚畢竟不退。
名住如來種中正因相應。
論曰。此顯示得益位勝門。所謂信成就得解行者。
具足十名無退失故。一名為無憂惱人。遠離退還
墮於凡夫縛煩惱地怖畏心故。二名為大富貴人。
蠲除煩惱之荒穢。収藏涅槃之菓故。三名為種性
高勝人。遠離凡夫之下劣種。已入如來尊高種性
中故。四名為手足具人。執般若炬。遊行法界廣大
庭故。五名為作大江水人。無礙直流入薩波若之
大海中故。六名為宮殿建立人。已超不定決定安
住如來家中故。七名為真實佛子人。遠離凡胎已
入聖胎故。八名為大福田人。出離煩惱獨清淨故。
九名為徒眾無量人。法界眾生皆悉以為自眷屬
故。十名為無障礙人。隨心轉故。
本曰。若有眾生善根微少。久遠已來煩惱深厚。雖值
於佛亦得供養。然起人天種子。或起二乘種子。
論曰。此舉劣顯勝生解門。就此門中即有二門。一
舉劣顯劣形相門。二舉勝顯勝形相門。此初門也。
所謂善根微薄煩惱深厚凡夫眾生。雖值摩訶衍
之因緣。而起小善根種子故。
本曰。設有求大乘者。根則不定。若進若退。
論曰。此舉勝顯勝形相門。所謂若有眾生。求摩訶
衍甚深微妙法門。其心即便不能決定。值順因緣。
怳忽若進。遇逆因緣。自然若退。無定心故。若不能
定。云何名為勝高人耶。雖不能定。而所望法極勝
高故。復次望起人天二乘之種子故。
本曰。或有供養諸佛。未經一萬劫。於中遇緣亦有發
心。
論曰。此顯示信心成就無定時。解釋十四經之大
意焉。所謂若有眾生供養諸佛。信心成就。其時不
定。或極極遠。或極極近。或中間故。所以者何。隨緣
有無。信熟生故。
本曰。所謂見佛色相而發其心。或因供養眾生而發
其心。或因二乘之人教令發心。或學他發心。
論曰。此造作別釋。顯示發心因緣之相。於此文中
即有四種發心因緣。一見佛因緣。因見如來妙色
之身。而能發起廣大心故。二供養眾僧因緣。以種
種具供養眾僧。因此因緣而能發起廣大心故。三
慚愧因緣。見聞二乘之人教法。慚愧其劣。因此因
緣而能發起廣大心故。四隨兼因緣。隨他兼心。因
此因緣而能發起廣大心故。
本曰。如是等發心悉皆不定。遇惡因緣。或便退失墮
二乘地。
論曰。此作其因緣。顯示十種信心不定聚形相。及
總結前所說之十信決擇分焉。以何義故。十種信
品立不定稱。所謂若值順當因緣隨向善趣。若遇
逆違因緣。應趣惡道。譬如輕毛隨風所吹。東西轉
故。
已說第一重二種門。次說第二重二種門。
本曰。復次信成就發心者。發何等心。略說有三種。云
何為三。
論曰。發何等心者。即是發起開問總標門。謂發開
問總問所為故。略說有三種者。即是總標總答焉。
云何為三者。即是總舉總問焉。
本曰。一者直心。正念真如法故。二者深心。樂集一切
諸善行故。三者大悲心。欲拔一切眾生苦故。
論曰。此直明顯示答釋廣說門。此中有三。於此三
中。初通二利。中唯自利。後唯利他。復次初二唯自
利分。後一利他。復次三皆通二故。一正智方便門。
謂直心為正體智有作方便故。二福德具足門。謂
<pb n="714"/>
深心為一切德有住方便故。三安樂成就門。謂悲
心能善救度一切眾生無量苦惱。令得安穩廣大
樂故。
本曰。問曰。上說法界一相佛體無二。何故不唯念真
如。復假求學諸善之行。
論曰。此說發起問答決疑門。此門有二。一前後相
違難問門。二開通會釋消難門。此即初門。謂舉上
下二文相違。難其差別相故。云何相違。謂上文中
作如是說。所言覺義者。謂心體離念相離念相者。
等虗空界。無所不遍。法界一相即是如來平等法
身。依此法身。說名本覺。於下文中。作如是說。二者
深心樂集一切諸善行故。上下二文如是相違。是
故發問。此是問辭。難其異相。應審思擇。
本曰。答曰。譬如大摩尼寶體性明淨。而有鑛穢之垢。
若人雖念寶性。不以方便種種磨治。終無得淨。
論曰。此開通會釋消難門。此中有七。一正答決斷
彼難門。二修善行者得益門。三修行善巧方便門。
四顯示發心功德門。五簡擇上下顯異門。六通契
經文決疑門。七讚歎發心功德門。初門有三。一開
示譬喻善巧門。二合說契當安立門。三顯示法說
生解門。此即初門。於中有四。一寶喻。謂即大摩尼
珠寶。如是珠寶當有何處。如是珠寶當有黃石。如
是珠寶其色如何。謂深黃色。其身形相當如何耶。
謂如方坐。無長短故。大小之相其量云何。謂一丈
故。如是珠寶諸黃石中皆悉具足。無有黃石而無
摩尼。其止住相次第如何。謂第一珠。第二黃金。第
三石體。此摩尼珠一丈量者。彼諸黃石或有極小。
或有極大。各各差別。豈可得言。皆遍一切。此摩尼
珠有殊勝力。雖一丈量。遍於大中小中無餘。無所
障礙。亦可得說遍一切處。於彼石中有此寶故。其
石色黃應審觀察。二性淨喻。如是珠寶。其體性甚
極明白。遠離塵累故。如本體性明白故。三垢染喻。
如是珠寶。能為金石等之所障。不能出現明白相
故。如本而有鑛穢之垢故。四人眾喻。謂極窮貧極
懈怠故。不求寶人。并及精進樂求寶人故。如本若
人雖念寶性等故。
已說開示譬喻善巧門。次說合說契當安立門。寶
喻中言大摩尼珠者。當喻本覺佛性故。所以者何。
本覺佛性。隱藏眾生相續身中。似彼珠故。言黃石
者。當喻一切眾生相續身故。所以者何。諸眾生身
藏褁佛性。似彼石故。言色黃者。當喻彼佛性。不變
義故。所以者何。真如佛性堅固不改似彼金故。言
如方坐無長短者。當喻真如法平等。無增減故。所
以者何。此真如法一味平等。無有差別。似彼坐故。
言一丈者。當喻真如法具足圓滿。無闕失故。所以
者何。真如法身具足萬德。無所闕失。似彼丈故。言
如是珠寶諸黃石中皆悉具足。無有黃石而無摩
尼者。當喻真如性遍諸眾生種種身中。無有眾生
而無真如本覺性故。所以者何。此真如性離於不
遍。似彼珠故。言第一珠第二黃金第三石體者。當
喻俱有次第法。漸漸麤現故。所以者何。從本覺智
流轉。建立四相海時。如其次第。漸漸麤現。似彼三
故。言此摩尼珠有殊勝力。雖一丈量。遍於大中小
中無餘者。當喻真如本覺有不思議業。遍蚊龍等
小大身中。無妨難故。所以者何。此真如法其性平
等。遍凡聖中似彼珠故。言於彼石中有此寶故。其
石色黃者。當喻諸眾生悉有本覺。有心相故。所以
者何。一切眾生有覺心故。有了別識。似彼石故。次
說淨喻合說契當門。言如是珠寶其體性甚極明
白遠離塵累者。當喻性淨本覺清淨明白離垢染
故。次說染喻合說契當門。言如是珠寶能為金石
等之所障不能出現明白相者。當喻自性清淨心
為無明之所隱覆不能出現無漏性德故。次說人
<pb n="715"/>
喻合說契當門。言二種人者。當喻求佛法寶極精
進人極懈怠人。如本如是眾生故。
本曰。真如之法。體性空淨。而有無量煩惱染垢。若人
雖念真如。不以方便種種熏習。亦無得淨。以垢無量
遍一切善法故。修一切善行以為對治。
論曰。此顯示法說生解門。此中如其次第。法說合
喻生行者解。應審思擇。文相明故。不須別釋。
本曰。若人修行一切善法。自然歸順真如法故。
論曰。此修善行者得益門。謂若有眾生斷一切惡
修一切善。自然自在得真如珠。照達無明之闇夜。
無所疑畏故。
本曰。略說方便有四種。云何為四。
論曰。此修行善巧方便門。此門有四。一者一切修
行根本門。二制伏惡業不生門。三出生善根增長
門。四誓願無邊平等門。
本曰。一者行根本方便。謂觀一切法。自性無性。離於
妄見。不住生死。觀一切法。因緣和合。根果不失。起於
大悲。修諸福德。攝化眾生。不住涅槃。以隨順法性無
住故。
論曰。此第一門中有二。一般若成就無住門。所謂
觀察一切諸法。從本已來不生不滅。畢竟寂滅。皆
無所有。不住生死故。二大悲成就無住門。所謂觀
察一切諸法。因緣和合故。因果不空。業報亦有。緣
無量無邊眾生界之海。為究竟取攝。不住涅槃故。
以隨順法性無住故者。即是示緣及結兩種不住
道行。修行法門雖無有量。而不住道。其最根本。是
故說言行根本方便焉。
本曰。二者能止方便。謂慚愧悔過。能止一切惡法。不
令增長。以隨順法性。離諸過故。
論曰。此制伏惡業不生門。此門為欲顯示行者當
發起慚愧等清淨心品。防止一切無量惡作。漸漸
損減不令增長故。以隨順法性離諸過故者。總結
其緣。
本曰。三者發起善根增長方便。謂勤供養禮拜三寶。
讚嘆隨喜勸請諸佛。以愛敬三寶淳厚心故。信得增
長。乃能志求無上之道。又因佛法僧力所護故。能消
業障善根不退。以隨順法性離癡障故。
論曰。此出生善根增長門。此門為欲顯示行者當
於一切三寶恭敬供養。禮拜讚歎。隨喜勸請。增長
信心。消除業障。志求無上大菩提故。以隨順法性
離癡障故者。總結其緣。
本曰。四者大願平等方便。所謂發願盡於未來。化度
一切眾生。使無有餘。皆令究竟無餘涅槃。以隨順法
性無斷絕故。
論曰。此誓願無邊平等門。此門為欲顯示行者當
發起十方世界之塵數廣大誓願。海修習十方世
界之塵數行因海。攝取十方世界之塵數眾生海。
成就十方世界之塵數果滿海。一切皆悉無有餘
故。以隨順法性無斷絕故者。總結其緣。
本曰。法性廣大。遍一切眾生。平等無二。不念彼此。究
竟寂滅故。
論曰。此是顯示隨順殊勝之相。以何義故。四門結
中皆悉通名隨順法性。為欲顯示法性虗空。其體
性廣大圓滿。無有邊際。其相用無礙自在。無有始
終。修彼四門一切行者。亦復如是順順如如。其阿
世耶廣大圓滿無分際故。
本曰。菩薩發是心故。則得少分見於法身。以見法身
故。隨其願力。能現八種利益眾生。所謂從兜率天退。
入胎住胎出胎。出家成道。轉法輪入於涅槃。
論曰。顯示發心功德門。此文為欲顯示初發心住
菩薩。起隨順法界性中廣大圓滿心故。相似觀智
見法性身。見法性身故願力自在。由願力故緣無
量無邊法界之眾生而起大悲心。由大悲心極甚
<pb n="716"/>
深故。出現八種安樂化相。隨時隨處。隨宜隨應。順
順如如。利益安樂故。
本曰。然是菩薩未名法身。以其過去無量世來。有漏
之業未能決斷。隨其所生。與微細苦相應。亦非業繫。
以有大願自在力故。
論曰。此簡擇上下顯異門。此中有二。一簡異地上
門。謂發心住菩薩。唯名幻化影相身。不得名為真
如法身菩薩故。所以者何。此菩薩無始餘業猶未
出離。隨受生處與微細苦相應不離。地上菩薩此
相違故。言簡異具縛門。所謂初發心住菩薩無繫
縛俱轉業因相。無繫縛受生果報故。所以者何。大
願方便具足轉故。
本曰。如修多羅中或說有退墮惡趣者。非其實退。但
為初學菩薩未入正位。而懈怠者恐怖勇猛故。
論曰。此通契經文決疑門。此有五種有說契經。一
文殊師利歡喜陀羅尼契經說。爾時文殊師利即
白佛言。世尊。常大眾中唱如是言。五十種子心莊
嚴果海行因之本。一切行者當經此道成等正覺。
如是五十種子心中。幾是退分。幾是定分。唯願世
尊為我解說。於是世尊即告文殊師利菩薩言。諦
聽諦聽。善思念之。我今為汝分別解說。善男子。十
種真地名為金剛波若住地。前四十心名為頗梨
珠隨轉迴向地。汝當應如是知應如是觀。今此經
文為欲顯示大士十地。已真證域名不退分。自此
以前四十種心。未得證知。名為退分故。二本覺大
悲自然熏習契經說。復次佛子。汝前所問。云何名
為節退相者。此事殊勝不思議中不思議故。愚癡
凡夫初發意菩薩等之所不能知。爾時大明菩薩
至心勸請佛。即告大明言。善男子。言節退相者。謂
信心。發心住。淨心地。金剛心。此之四處皆名退分。
為彼中間。皆名為不退分。是故說言節退相焉。今
此經文為欲顯示佛法大海。廣大圓滿無邊際故。
三大證得陀羅尼契經說。十種安心決定不退。無
退失理。今此經文為欲顯示十住菩薩。發起隨順。
法界性中廣大善根故。決定安住金剛位故。四五
明契經云。十種定心。非退悲進。非來非去。非出非
入。圓滿萬德。無所闕失。是故說言自然住心。今此
經文為欲顯示十住位中果德已滿。更無所進。復
無所退。自然常住。無闕事故。五菩薩瓔珞大本業
契經說。諸善男子。若一劫二劫乃至十劫。修行十
信得入十住。是人爾時從初一住乃至第六住中。
若修第六般若波羅蜜。正觀現在前。復值諸佛菩
薩知識所護。出到第七住常住不退。自此七住已
前。名為退分。今此經文為欲顯示勸䇿下劣懈怠
眾生。為令增長勇猛心故。今此論中且據本業而
作會通。應審觀察。
本曰。又是菩薩一發心後。遠離怯弱。畢竟不畏墮二
乘地。若聞無量無邊阿僧祇劫。勤苦難行。乃至得涅
槃。亦不怯弱。
論曰。此讚歎發心功德門。此門為欲顯示發心菩
薩遠離二怖畏。其心決定不動故。一下生怖畏。生
下劣道。極怖畏故。二上生怖畏。聞殊勝境。其心怯
弱。極怖畏故。離此二怖。是故名為發心功德。
本曰。以信知一切法。從本已來自涅槃故。
論曰。即是總結二種功德之因緣焉。
自此已下種種諸門。文相明故。論無文釋。旨深智
淺。學者難就。輙以課虗。略散文耳。
本曰。解行發心者。當知轉勝。以是菩薩從初正信已
來。於第一阿僧祇劫。將欲滿故。於真如法中。深解現
前所修離相。
論曰。此有二門。一簡前異後。二離過修行。此即初
門。從初正信者。位在十住初心。超不定聚。入種性
地故名正信。異前位故名深。不同後證故名解。此
<pb n="717"/>
位即當十行十向。
本曰。以知法性體無慳貪故。隨順修行檀波羅蜜。以
知法性無染離五欲過故。隨順修行尸波羅蜜。以知
法性無苦離嗔惱故。隨順修行羼提波羅蜜。以知法
性無身心相離懈怠故。隨順修行毗梨耶波羅蜜。以
知法性常定體無亂故。隨順修行禪波羅蜜。以知法
性體明離無明故。隨順修行般若波羅蜜。
論曰。此明離過修行以知法性無慳者。顯上深解。
現前隨順等者。顯上所修離相。十行已去得法空
故。能順法界。修六度行。以順如故。
本曰。證發心者。從淨心地乃至菩薩究竟地。
論曰。此有二門。一通明諸地。二別顯成滿。初門有
□□。即初標位地分別。二障盡故名淨心。即初地
名也。第十地終因圓滿。故名究竟也。
本曰。證何境界。所謂真如。以依轉識。說為境界。而此
證者無有境界。唯真如智名為法身。
論曰。此明證相。所謂本智證十真如也。轉識是見
分。對此見分故名真如。以為境界。直依證智。即無
能所。故云唯真如智名為法身也。
本曰。是菩薩於一念頃。能至十方無餘世界。供養諸
佛。請轉法輪。唯為開導利益眾生。不依文字。
論曰。此即後得智。於中有四。此初攝法上首。若據
報得。初地菩薩得百佛世界。今據願力。故云無餘。
餘地准此。正智證如。已是自利故。今供佛請法。唯
為利他。菩薩利生非唯一途故。維摩經云。或示老
病死。成就諸群生。無數億眾生。俱來請菩薩。一時
到其舍。化令向佛道。經書禁呪術工巧諸伎藝。盡
現行此事。饒益諸群生。有如是等無量方便利益。
非謂要須供佛請法聽受傳持。故云不依文字也。
本曰。或示超地速成正覺。以為怯弱眾生故。或說或
於無量阿僧祇劫當成佛道。以為懈慢眾生故。能示
如是無數方便不可思議。
論曰。此隨根近。但無數方便等者。此結前不依文
字也。
本曰。而實菩薩種性根等。發心則等所證亦等。無有
超過之法。以一切菩薩皆經三阿僧祇劫故。
論曰。此實行不殊。謂六種性三品根三種發心所
證十如。此等無有超過之法。以一切下結時等也。
本曰。但隨眾生世界不同。有所見聞。根欲性異。故示
所行。亦有差別。
論曰。此應機緣用眾生者。謂六道也。世界謂淨穢
不同上中下。根欲謂樂廣略。性謂三乘種性。隨如
此等。應見何身。應聞何法。故示所行有差別耳。
本曰。又是菩薩發心相者。有三種心微細之相。云何
為三。一者真心。無分別故。二者方便心。自然遍行利
眾生故。三者業識心。微細起滅故。
論曰。此明發心相。於中有二。一還源始覺。謂前二
心二下轉本覺。則後一心由此二覺內外熏力。速
超自分。故標三心為發心相耳。明此本始行相難
知。故云微細之相也。次散說三心。謂一真見道。名
為真心。即根本智體會一如離。於二取名無分別
也。後得智中施設權巧名方便心。既先自利法爾
利他故。名自然也。大悲普濟名為遍行。所言業者。
即是業相。所言識者。謂轉等諸識。所言心者。即業
等諸識內本覺淨心。故名業識心。謂真妄和合為
諸識體。即是淨分為發心德。如上文云。二者意熏
習。謂諸菩薩發心勇猛。速趣涅槃故。前文言意即
十一末那。此云業識。義亦具矣。由諸識內本覺淨
分其力轉盛。是故能令菩薩速起勝進趣於果位。
非謂無明癡分。故云微細起滅也。復次本覺力轉
勝。無明用漸漸微也。
本曰。又是菩薩功德成滿。於色究竟處。示一切世間
最高大身。謂以一念相應慧無明頓盡。名一切種智。
<pb n="718"/>
自然而有不思議業。能現十方利益眾生。
論曰。此別顯功德成滿色究竟處者。是第四禪第
□也。楞伽經云。欲界及無色佛不彼成道。色界中
天□欲中得道。即是報佛他受用身。示離欲貪故。
故不居欲界。現無邊相好故。不居無色界。為離二
過故。依色界上天成等正覺也。謂始覺智一剎那
頃。會大覺時。名一念相應慧也。即於此時無明盡
故。領照一切眾生之心。名一切種智。月去重雲。俱
現千器。無思而應。□糸一方。故云自然而有不思
議業能現十方等。此是化身業用。良以從報化故
也。
本曰。問曰。虗空無邊故世界無邊。世界無邊故眾生
無邊。眾生無邊故心行差別亦復無邊。如是境界不
可分齊。難知難解。若無明斷無有心想。云何能了名
一切種智。
論曰。此問答釋疑門有二。一難問門。二答說門。此
初門也。問意云。世界眾生心行。如是境界皆依一
無明妄心而得住持。若無明斷。即自空無。所了之
境既無。云何得有能了之智名一切種耶。復次占
察經云。一切境界皆依無明。識夢所見妄想作故。
若無明斷即無心相。心相既無。誰為能了。名一切
智耶。復次若一行者斷無明時。能了一切有情心
行。名一切種智者。此亦爾。豈一室之明燈。能破十
室之夜闇。能了十室之境哉。
本曰。答曰。一切境界本來一心。離於想念。
論曰。此答初問。一切境界從本已來。唯依一種無
明心有。以無明滅故。境界亦滅。以境界滅故。即無
能斷始覺之智。以此境智無有俱故。如大總持經
云。悟四相品云。始覺般若有四相位中。有無四相
時。始覺隨無。即是其義。云離於想念者。正顯離相
境智。即是離於四相妄想。及離始覺正念。唯有本
覺獨存。等照總機。是故得名一切種智。如上文云。
而實無有始覺之異。以四相俱時而有。皆無自立
本來平等同一覺故。即此義也。
本曰。以眾生妄見境界故。心有分齊。以妄起想念。不
稱法性。故不能了。
論曰。此答第二問。等覺以還未離無始無明念故。
名為眾生見有染淨斷證境智者。皆是無明識夢
所見。故云妄見境界心有分齊也。以起想念等者。
以起境想覺念即即不稱法性。故不能了。今妙覺
位如眠夢覺。始智見有惑智所有修證。皆是夢中
所見。無有真實故。圓覺經云。又如夢中人醒時。不
可得覺者。如虗空平等。不動轉覺。遍十方界。即得
成佛道。眾幻滅無處。成道亦無得。本性圓滿故。如
是了時。故名一切種智。
本曰。諸佛如來離於見想。無所不遍。心真實故。即是
諸法之性。自體顯照一切妄法。有大智用無量方便。
隨諸眾生所應得解。皆能開示種種法義。是故得名
一切種智。
論曰。此答第三問。明諸佛如來已斷無明。故離二
見妄想也。智周法界。故無所不遍。體會心源。名為
真實。緣起永息。是法實性。本非他成。曰自眾德。所
依名體。其如塵鏡垢盡。萬像中顯。夜過日出。圓光
普照。故云自體照一切妄法有大智用。乃至得名
一切種智也。
本曰。問曰。若諸佛有自然業。能現一切處利益眾生。
一切眾生若見其身。若覩神變。若聞其說。無不得利。
云何世間多不能見。
論曰。此因論生論也。因前自然有不思議及業。有
無量方便等。生起此文。於中有二。一問。二答。初門
可智也。
本曰。答曰。諸佛如來法身。平等遍一切處。無有作意。
故說自然。但依眾生心現。眾生心者猶如於鏡。鏡若
<pb n="719"/>
有垢。色像不現。如是眾生心若有垢。法身不現故。
論曰。此答釋中云。平等遍一切處者。明此法身量
等十方化遍六道有感必應。故云但依眾生心現
也。有垢不現者。喻無感佛之機也。如水中月質影
俱月。眾生心現化名法也。

釋摩訶衍論疏下本

<sarticle>釋摩訶衍論疏下末</sarticle>

本曰。已說解釋分。次說修行信心分。
論曰。就此分中即有七門。一能治所治契當門。二
信心品類分剖門。三修行方便善巧門。四廣釋魔
事對治門。五讚歎三昧功德門。六兩輪具闕益損
門。七勸劣向勝不退門也。
本曰。是中依未入正定眾生故。說修行信心分。
論曰。此能治所治契當門。是中依未入正定聚眾
生者。即是所治。所謂所化之境界故。說修行信心
分者。即是能治。所謂能化之教法故。所化境界其
量云何。所謂攝二聚之眾生故。一邪定聚。二不定
聚。所以者何。此二眾生皆悉未入正定聚故。言契
當者。謂二眾生中各契教說故。其相云何。謂欲被
邪定聚眾生。故說信心門。欲被不定聚眾生。故說
修行門。所以者何。進入次第。其法爾故。謂未信人
先起信故。其已信人直修行故。復次通利益故。
本曰。何等信心。云何修行。
論曰。此信心品類分剖門。此中有二。一直問信修
品類門。二別答顯示信心門。此是初也。
本曰。略說信心有四種。云何為四。
論曰。此第二門中即有二門。一總答總問門。二廣
答門。此初也。
本曰。一者信根本。所謂樂念真如法故。二者信佛有
無量功德。常念親近供養恭敬發起善根。願求一切
智故。三者信法有大利益。常念修行諸波羅蜜故。四
者信僧能正修行自利利他。常樂親近諸菩薩眾。求
學如實行故。
論曰。此第二門中故有四種。一信本令心平等門。
所謂樂信為自根本。真如理法由無明力。種種差
別。一切諸心皆悉會一。令平等故。二信佛欣有功
德門。所謂樂信無上大覺如來世尊。欣求所有無
量無邊一切德故。三信法精進修行門。所謂樂信
三世諸佛。為自恩父。為自恩母。為自恩師。不能改
壞。不能生滅。虗空金剛不動軌則。有不可思議中
不可思議殊勝利益。常恒轉轉於一切時。於一切
處。修行一切助道品故。四信僧令心無諍門。所謂
樂信一切無量菩薩僧眾。以兩勝行為自內德。若
遠若近隨自聞時。隨自見時。隨自思時。往詣僧所。
至心聽受種種深經。種種深論。種種深理。種種妙
事。不斷絕故。
本曰。修行有五門。能成此信。
論曰。此下說修行方便善巧門。此中有四。一總標
答前所問門。二總問略答問數門。三略問廣答散
說門。四讚歎三昧殊勝門。此即初門也。
本曰。云何為五。一者施門。二者戒門。三者忍門。四者
進門。五者止觀門。
論曰。云何為五者。即是通達所說門也。一者施門
等者。即略答建立問數門。所謂建立大門數故。何
故次第如是。謂修行者六度次第法如是故。次就
略問廣答散說門中有五門。應審觀察。此五種中
各各具二門。一略問門。二廣答門。如其次第不亂
數量。應審思擇。
本曰。云何修行施門。若見一切來求索者。所有財物
隨力施與。以自捨慳貪令彼歡喜。
<pb n="720"/>
論曰。云何修行施門者。即是略問。所謂開問故。後
後諸門應如是知。就廣答門中即有三種施。一財
物施。謂若有眾生來到我所。乞我所有。即便不疑。
隨時隨處。皆悉施與。無所顧惜故。何等物名為財
物耶。有幾種物。所謂有二種財物故。一內物。二外
物。就內物中亦有二種。一無色。即是心識。二有色。
即是諸根。若有眾生來到我所。乞我心識。即便不
惜。隨時施與。令彼歡喜。若有眾生來到我所。隨其
所用。乞我一一有色妙根。即便不惜。隨時施與。令
彼歡喜。於外物中亦有二種。一有識。即是妻子奴
婢等類。二無識。即是宮殿舍宅衣服嚴具等類。若
有眾生來到我所。乞此等物。即便不惜。隨時施與。
令彼歡喜。
本曰。若見危難。恐怖危逼。隨己堪任。施與無畏。
論曰。此第二隨應施。所謂或有眾生五根壞失。不
能具足。或有眾生病苦無量。不得安穩。或有眾生
其心愚癡。不能明了。行者爾時以賢士。則隨其所
應。隨其所當。隨其所宜。隨其所用。能善簡擇。能善
分別。除彼苦惱。令歡喜故。
本曰。若有眾生來求法者。隨己能解方便為說。不應
貪求名利恭敬。唯念自利利他迴向菩提故。
論曰。此第三教法施。謂有眾生若時不時。若親不
親。若貴不貴。若愚不愚。若夫不夫。若女不女。若善
不善。若惡不惡。若人非人。如是等類。來到我所。欲
求法時。即便不惜。發起無量無邊廣大圓滿大慈
悲心。決斷彼疑。分除煩惱。徐增智慧。攝取彼人。不
墮惡道。令到無上大菩提故。
本曰。云何修行戒門。所謂不殺不盜不婬。不兩舌不
惡口。不妄言不綺語。遠離貪嫉。欺詐諂曲。瞋恚邪見。
論曰。此說修行戒門。此門有四。此即第一建立戒
相標宗門。所謂建立十種清淨防轉戒故。
本曰。若出家者。為折伏煩惱故。亦應遠離憒閙常處
寂靜。
論曰。此第二成就戒品勝處門。所謂若為具足戒
品。常當遠離。散亂雜處。常當親近。寂靜勝處。安住
其中。不捨離故。
本曰。修習少欲知足頭陀等行。乃至小罪心生怖畏
慚愧改悔。不得輕於如來所制禁戒。
論曰。此第三具足戒行不輕門。所謂修行種種妙
行。起深信心。不得輕賤如來所制師母戒故。
本曰。當護譏嫌。不令眾生妄起過罪故。
論曰。此第四守護不令誹謗門。所謂護持佛眼精
戒。終不破失。具足自利。種種放逸譏嫌眾生。不令
發起妄想過罪。具足利他圓滿莊嚴大覺海故。
本曰。云何修行忍門。所謂應忍他人之惱心不壞報。
亦當忍於利衰毀譽稱譏苦樂等法故。
論曰。此說修行忍門。此門有二。一顯示略忍伏我
門。所謂若有眾生造作惡阿世耶之境。令惱我心
行者。爾時其心能忍不動惱故。如本應忍他人之惱。
心不壞報。二顯示廣忍無我門。所謂或有眾生以
飲食衣服等種種財物。施與我所。利益歡樂。或有
眾生以劒杖等種種怖相。來到我所。損滅我依正
念。不得自在。或有眾生以麤惡誹謗等種種穢語。
若遠若近毀嫌於我。或有眾生以正住等種種德。
讚歎我身。於如是等種種事中。其心平等。堅固不
動。如須彌故。如本亦當忍於利衰等故。
本曰。云何修行進門。所謂於諸善事。心不懈退。立志
堅強。遠離怯弱。
論曰。此說修行進門。此門有二。一通示修行精進
門。二別釋修行精進門。此即初門。所謂於諸種種
妙事。其心轉勝。勤欲精進。終不息故。
本曰。當念過去久遠已來。虗受一切身心大苦。無有
利益。是故應勤修諸功德。自利利他速離眾苦。
<pb n="721"/>
論曰。第二別釋修行精進門中故有二門。一無障
修行精進門。二有障修行精進門。此即初門。所謂
行者作如是念。我從無始過去時來。唯受虗妄不
實身心。都不能受金剛不壞之身心者。無餘因緣。
唯妙行中不勤行故。我若懈怠如前不行。向未來
去。亦復受都無利益虗妄身心。無出離期。我自身
尚不得出離。都失自利。何況救濟所餘種種有苦
眾生。具足利他。作是念已。即便發起大精進心。修
行行因之海。莊嚴滿德之果。建立兩利無闕漏故。
本曰。復次若人雖修行信心。以從先世已來多有重
罪惡業障故。為魔邪諸鬼之所惱亂。或為世間事務
種種牽纏。或為病苦所惱。有如是等眾多障礙。是故
應當勇猛精勤。晝夜六時禮拜諸佛。誠心懺悔。勸請
隨喜。迴向菩提。常不休廢。得免諸障。善根增長故。
論曰。此第二有障修行精進門。所謂若有眾生有
無始過去餘業障故。為魔外道及惡鬼神之所惱
亂。不能修行。或有眾生為現在世種種事務之所
牽纏。不能修行。或有眾生為一切病苦之所逼惱。
不能修行。如是等眾生。雖耳聽聞軌則尊辭。眼中
觀見文教說相。而不能勤修行。生厭求心。然若其
心勇猛精進。發種種勝妙方便。存堪任心。業障之
海漸漸波息。功德之岳彌彌峯高。八風不飄。九結
不縛故。
本曰。云何修行止觀門。所言止者。謂止一切境界相。
隨順奢摩他觀義故。
論曰。此說修行止觀門。此門有四。一總標總釋止
輪門。二總標總釋觀輪門。三略釋決擇隨順門。四
廣釋決擇止輪門。此是初門。謂止慮知之心。礙散
亂之思。安住於一中寂靜性。不出於一切境界相。
隨順定標陀阿羅觀義故。標陀云主。阿羅云伴。即
此處中定主觀伴。應審觀察。
本曰。所言觀者。謂分別因緣生滅相。隨順毗婆舍那
觀義故。
論曰。此第二總標總釋觀輪門。謂明簡擇因緣之
道理。審分別無常之形相。能善通達能善遍知。隨
順觀標陀阿羅觀義故。
本曰。云何隨順。以此二義漸漸修習。不相捨離。雙現
前故。
論曰。此即第三略釋決擇隨順門。謂定隨時中彼
觀即順。觀隨時中彼定即順。具足不離轉故。
本曰。若修止者。住於靜處。
論曰。第四廣釋決擇止輪門。此有四門。一成就止
輪因緣門。二直示修行止輪門。三修行止輪得益
門。四簡入不入分際門。就第一門中。即有十五種。
一住處寂靜因緣。謂若為修彼止輪門。居山林等
空閑處中。遠離散亂聚落處故。所以者何。散亂處
中彼止輪門難成就故。二獨一不共因緣。謂若為
修彼止輪門。一界內中二人共住不得理故。所以
者何。互動煩故。第三言語不出因緣。謂若為修彼
止輪門。於一切時。於一切處。不出言故。所以者何。
隨其言說。心識出故。四坐其座中因緣。謂若為修
彼止輪門。當具十事。一足等事。兩膝末中其兩母
指互相契當。令無差故。二膝等事。兩膝平攝。令無
差故。三腰端事。其腰端直。無＆CB18626;＆CB18628;故。四手累事。兩
手相對。右手為下。左手為上。左手為下。右手為上。
經一月已。互互易變。不妄失故。亦復其手置足根
上故。五頸端事。其頸之質。端直不動。定建立故。六
面端事。其面相貌。不仰不俯。令平相故。七口相事
其口之相不廣不狹。開中間故。八鼻相事。出其氣
息。令無差違。不出一故。九眼相事。其眼根量不上
不下。平等舒故。十止眼事。置其眼處。安置大虗空
字輪中。恒不離故。五出入時節因緣。謂若為修彼
止輪門。唯用辰及午二時。此餘時中不出入故。六
<pb n="722"/>
知識善友因緣。謂若為修彼止輪門。深智慧人以
為友故。自餘因緣恐繁不釋。如是因緣。雖有無量。
而今此摩訶衍論中唯明第一因緣不明餘者。舉
初攝後。故如是而已。如本若修止者。住於靜處故。
本曰。端坐正意。
論曰。此直示修行止輪門中有七門。此即第一存
心決定門。謂不生不滅真空理中其心定故。
本曰。不依氣息。不依形色。不依於空。不依地水火風。
論曰。此第二不著身體門。能善通達此身空無。其
本自性不可得故。皆除亦悉除也。
本曰。乃至不依見聞覺知。一切諸想隨念。
論曰。第三不著心識門。能善通達慮知之心自性
空無。無所有故。
本曰。以一切法本來無想。念念不生。念念不滅。亦不
得隨心外念境界。
論曰。此是作其身心空無因緣。
本曰。後以心除心。
論曰。此第四不著不著門。能遣之心亦遣除也。
本曰。心若馳散。即當攝束住於正念。
論曰。此第五集散會一門。攝散動心。置一中故。
本曰。是正念者。當知唯心無外境界。即復此心亦無
自相。念念不可得。
論曰。此第六顯示正念門。顯示諸法。唯一心故。
本曰。若從坐起。去來進止所作。於一切時。常念方便。
隨順觀察。
論曰。此第七不離恒行門。如是定心。於一切時。於
一切處。常恒相續。不捨離故。
本曰。久習淳熱。其心得住。以心住故。漸漸猛利。隨順
得入真如三昧。深伏煩惱。信心增長。速成不退。
論曰。此說修行止輪得益門。所謂若有人能修此
定。漸漸轉轉。竭煩惱海。崩業障岳。入真如定。達一
切法。到不退故。
本曰。唯除疑惑。不信誹謗。重罪業障。我慢懈怠。如是
等人所不能入。
論曰。此簡入不入分際門。此有二意。一入趣意。所
謂或有眾生趣入深法。心無所疑。或有眾生聞甚
深法。其心決定。不生不信。或有眾生聞甚深法。即
便尊重。不生誹謗。或有眾生無量業障。或有眾生
無我慢心。或有眾生無懈怠心。如是六人入佛種
性。決定不疑。是名入趣意焉。二不入意。所謂若有
眾生此六相違。永斷絕三寶之種子。決定不疑。是
名不入意焉。如本唯除疑惑等故。
本曰。復次依是三昧故。則知法界一相。謂一切諸佛
法身。與眾生身平等無二。即名一行三昧。
論曰。此說讚歎三昧殊勝門。此門有二。一體大無
邊殊勝門。二眷屬無盡殊勝門。此初門也。修此三
昧通達一切無量諸法。同體一相無差別故。
本曰。當知真如是三昧根本。若人修行。漸漸能生無
量三昧。
論曰。此眷屬無盡殊勝門。所謂即是真如三昧。能
為一切無量無邊金剛三昧。作正根本。而能出生
增長故。
本曰。或有眾生無善根力。
論曰。此廣釋魔事對治門。此門有三。一眾生勝劣
不同門。二能作障礙假人門。三顯示所作業用門。
此即初門。謂二種眾生各不同故。一因緣具足。眾
生具足五事故。二因緣闕失。眾生闕四事故。云何
五具。一信具。深愛樂故。二人具。能守護故。三法具。
能善通達邪正區故。四時具。隨應當故。五性具。有
真性故。若有眾生具此五事。終無障礙。云何四闕。
謂與彼前四相違故。若有眾生雖有真性。闕此四
事。終無離障。今此文中取闕應知。
本曰。則為諸魔外道鬼神之所惑亂。
<pb n="723"/>
論曰。此說能作障事假人門。作障假人雖有無量。
而不出四種。一四種大魔。二九十六種諸大外道。
三十種大鬼。四十五種大神。此之四類各有眷屬。
且略而已。如是諸類。一切皆悉礙亂正教。令向非
道。故名邪道魔及外道名義差別。出現經中分明
說故。且略不釋。鬼及神事。出現經中無分明故。更
造作釋綱要略說。言十鬼者。名字作用各云何。一
遮毗多提鬼。或作晝境。或作夜境。或作日月及星
宿境。或作節境。二伊伽羅尸鬼。作種種香味種種
衣具種種草木境。三伊提伽帝鬼。作地水火風之
境界。如是三鬼皆隨應變轉。四婆那鍵多鬼。作飛
騰境。五爾羅爾梨提鬼。作諸根識閇開之境。六班
尼陀鬼。作六親眷屬亦有亦無境。七阿阿彌鬼。作
老少境。八闍佉婆尼鬼。作有智無智之境界。九多
阿多伊多鬼。作無有境。十塠惕鬼。作蝎蠅蟻龍虎
狼師子種種音聲之境界。如是七鬼皆隨應無礙。
如是諸用各因三事而得成就。一師。二教。三習。師
謂教人。教謂所學。習謂宿熏。如是十鬼。恒一切時
不相捨離。俱行俱轉。作障礙事。用之名字從增建
立。次十五神者。名字作用各云何。一筏羅羅鍵多
提神。作聰明境。二阿只陀彌梨尼神。作闇鈍境。三
補多帝陀訶訶婆神。作樂有光明之境界。四闍毗
摩只尼神。作樂空光明之境界。五那多婆奢神。作
浮散境。六多多地地神。作專注境。七阿里摩羅神。
作惡空善有之境界。八尸叉尼帝婆竭那神。作一
切覺者之境界。九班彌陀羅鄔多提神。作我覺他
惑之境界。十唵唵吟吟神。作具不修行之境界。十
一阿阿訶帝神。作無無境。十二修梨彌尼神。作速
進退之境界。十三頭頭牛頭神。作移轉境。十四婆
鳩神。作堅固境。十五精媚神。作應時境。如是十五
大神王者。恒一切時不相捨離。俱行俱轉而作礙
事。惱亂行者魔及外道云何差別。所言魔者。令作
惡事。言外道者。令捨善事也。鬼并及神云何差別。
障身為鬼。障心為神也。如是四障當云何治。此中
對治即有四種。一隨順隨轉對治。即是無礙自在
對治。所謂若彼外人作如是事。亂行者心。所亂行
者。即作是念。從無始來。此事如是。終不破事。所以
者何。如是諸見。本有本覺。自家實德。非過患故。若
作是解。諸邪見類伏從如化。所以者何。隨見增損
無漏性德亦大小故。二相逆相違對治。即是簡擇
別相對治。所謂若彼外人作如是事。亂行者心。所
亂行者。即求方便。逆迴違移。相反相違。令簡擇故。
三俱行對治。即是具足俱轉對治。所謂一時具足
逆順二治。不離轉故。四俱非對治。即是無念無依
對治。所謂於一切法。無有所念。無有所慮。無有所
著。無有所求。其心寂靜。住無住故。如是對治相。於
後文中說相明故。此決擇中略去而已。
本曰。若於坐中現形恐怖。或現端正男女等相。
論曰此顯示所作業用門。此門有二。一是總。二是
別。總相云何。所謂如上所說一切邪類。現六道像。
亂行者心故。今當作釋分明散說。若鬼及神多分
造作地獄餓鬼畜生阿修羅之四道。亂行者心。如
本若於坐中現形恐怖故。若魔多分造作天道。亂
行者心。如本或現端正故。若外道眾多分造作人
道。亂行者心。如本男女故。言等相者。即是同相。所
謂造作同品依正。亂行者心故。
本曰。當念唯心。境界則滅。終不為惱。
論曰。此說通達對治行法門。謂有眾生作如是觀。
一切諸法唯一心量。無心外法。已無外法。豈一心
法與一心法。作障礙事。亦一心法與一心法。作解
脫事。無有障礙。無有解脫。一心之法一即是心。心
即是一。無一別心。無心別一。一攝法界。心攝法界。
無量無邊妄想境界。寂靜無起中中離相。一切諸
<pb n="724"/>
法平等一味。一相無相。作一種光明心地之海。風
風永止。波波盡住。是名通達對治之相。所以者何。
一切行者若不歸此對治門者。無以摧邪道伏謬
執故。
本曰。或現天像菩薩像。亦作如來像。相好具足。
論曰。此說別相所作業用門。此門有八。一出現人
相令信門。二出現言說亂識門。三得三世智惑人
門。四不離世間縛纏門。五心性無常生亂門。六令
得邪定非真門。七勸請行者離邪門。八簡擇真偽
令了門。如其次第說相應觀。此即第一門有三種
人。一天。二菩薩。三如來。如是三人。所治六門。文非
要故。恐繁不錄。今唯取能治。若清妙天子天女像
來到行者所時。邪正差別云何知耶。此何所疑。由
雜亂故。此義云何。謂無量光明契經中作如是說。
若修行者其心清淨。無量無邊諸天女雨種種妙
華。燒種種所有名香。出現種種微妙妓樂。開布種
種勝妙莊嚴具。甚可愛樂。貌來到行者所。供養行
者。所以者何。重其法故。彼外道人亦作天像。來到
行者所。如前無異者。其邪正差別難可了知故。解
釋此疑。即有六門。一者呪知根壞不壞門。謂誦對
治陀羅尼呪。若真實天不壞其根。若虗偽天諸根
壞失。皆無所有。以之為別。誦呪形相。其相云何。謂
有二意故。一者誦外呪時。若真實天無增減異。若
虗偽天其諸根相。漸漸增長。二誦內神呪相。如其
次第不超數量。如如誦故。以之為別。言內呪者。其
相云何。謂且呪眼。即誦呪言。
怛跮哆嚤呵鳩尸帝迦那毗只帝𡄣哆尸。斯鄔婆。
䟤陀尼。婆怛奢毗呵哪帝阿枳尼嚤枳尼。陀陀帝
娑婆呵帝。嚤呵娑婆訶帝娑婆訶。
若此神呪誦三七遍。眼根壞失。皆無所有。所餘諸
處各有神呪。而無要故。略去不釋。二嚴具圓珠有
無門。若真實之天者。其莊嚴具中有十圓珠。若虗
偽天者。其莊嚴具中無此珠故。以之為別。三身光
眼入不入門。謂且彼行者目閉時中。若真實天其
身光明入於眼內。若虗偽天不入眼內。以之為別。
四頭髮末結不結門。謂見髮相。若真實天雨末相
結。若虗為天兩末互解。以之為別。五雙背無所取
著門。謂觀若真天若偽天。唯自妄心現量境界。無
有其實。無所著故。以之為治。六俱取攝不除遣門。
謂觀若真天若偽天。皆一真如。皆一法身。無有別
異。不斷除故。以之為治。次說對治菩薩形像門有
二種。一誦呪了知邪正門。謂且呪心。即誦呪言。
怛阿哆。那毗提。嚤鳩帝婆尼婆婆。尼嘶咇提。闍那
那尸鄔嚤阿只陀阿只陀娑婆呵。
若此神呪誦八百十遍已訖。即彼菩薩漠漠不動
譬如木石。以之為治。一切根及莊嚴具中。各有神
呪等多種門。而無要故。略而不說。二智慧觀察無
著門。謂以智慧觀察諸法空無相理。無執著故。次
說對治如來形像門。亦具二門。名如前說。言神呪
門者。其相云何。謂且呪光明。即誦呪言。
哆咥怛唵那羅帝。岒枳羅。㕧駄尸闍鍵尼婆鍵尼
嚤那㖿。鄔婆帝。闍摩羅娑婆呵。
若此神呪誦四百遍。若實如來其身光明則不損
減。若偽如來其身光明。即便損減作闍之色。以之
為別。彼第二門觀所前說。應審思惟。謂有外道造
作一切種種異類。來到行者所。亂行者心。爾時當
各誦何等呪。謂有神呪是通非別。所謂如來總持
法藏因緣契經中所說神呪大陀羅尼。謂彼經云。
爾時文殊師利即白佛言。世尊。一切種種邪道之
類。來到于行者所。亂行者心時。當須何等門而以
除遣。於是如來即告文殊師利言。有深法門。能善
通治一切邪道。所謂諸佛無盡藏無礙自在印陀
羅網隨順隨轉總持大陀羅尼法門。文殊師利。諦
<pb n="725"/>
聽諦聽。善思念之。我當為汝分別解說。文殊師利。
所言通達無礙自在總持大陀羅尼法門者。十方
三世一切諸佛所護念之寶藏。十方三世一切菩
薩常所誦持之大軌則。十方三世一切神王及一
切天人。皆悉禮拜供養之廣大福田焉。於是世尊。
即誦呪言。
怛咥咃。那羅尸。伽諾鄔帝遮⿰口曼哆。娑毗提阿呵＆CB18602;
陀尼。婆伽婆尸帝駄駄鄔嚤𠼝闍那筏尼帝。伽坦
尸婆㖿哆。鳩⿰口致那婆提娑婆嚤伊。婆哆尼毗。舒訶。
鄔佉哆陀尼＆CB18603;。＆CB18631;提叉阿㖿。鍵那尸娑婆呵。
若此神呪誦八千七百五十一遍已訖。隨所應一
切邪類皆悉退失。不能惱亂故。
本曰。或說陀羅尼。或說布施持戒忍辱精進禪定智
慧。或說平等空無相無願無怨無親無因無果。畢竟
空寂。是真涅槃。
論曰。此說出現言說亂識門。此門有三。一說陀羅
尼門。二說修行因門。三說果滿德門。如是三說各
何人說。所謂若天像多說陀羅尼。若菩薩像多說
行因。若如來像多說果德。所以者何。各說自得行
者信故。所說陀羅尼。當其相云何。所謂而能說光
明連續陀羅尼。故若誦此呪。當有何利。謂若誦此
呪。自身光明續他身故。是故天像來到彼修行者
所中。說此陀羅尼門已說。即彼行者古無光明。今
有光明。極歡喜故。作如是念。我今承修行之力故。
今有如是殊勝光明。亂自正行。入外邪網。以此義
故。彼天像說陀羅尼門。即誦呪言。
阿＆CB18621;哆嚤嚤阿婆尸。那佉㖿。鄔婆沙尼帝佉㖿。[咒-几+阿]
呵＆CB18625;伽帝怛哆婆尸呵。筏那鳩筏帝迦嚤𠼝。＆CB18625;叉
＆CB18625;坦尼陀㖿哆陀尼。娑婆呵＆CB18625;婆婆娑婆呵＆CB18625;阿
哆尼婆哆尼娑婆呵。
若此神呪誦五千三百遍已訖。即便光明相續作
一焉。爾時行者。即誦呪言。
怛咥哆＆CB18617;⿰口曼尼。阿婆＆CB18625;陀帝。叉䟦那尼㖿嚤鄔提。
婆佉那羅帝毗呵鄔帝䟦䟦那提。哆筏陀阿嚤囉
娑婆呵。
若此神呪誦一百遍。彼身光明斷絕不著。終不為
惱。次說修行行因門。修行因門雖有無量。而不出
六種波羅蜜。是故彼像為修行者說六資粮。亂彼
行者令入邪網。彼外道人當有何利。作如是說。亂
行者邪。彼修行者當時意樂。斷一切惡修一切善。
圓滿因行。無所闕失。彼外道人示現同心。令捨離
正道趣向邪道。故說六度。次說果滿德門。圓滿果
門雖有無量。而不出寂靜涅槃界。是故彼像為修
行者說涅槃德。亂彼行者令入邪網。彼外道人當
有何利。作如是說。亂行者邪。彼修行者彼因意趣
當證果故。是故外道出現行者所欲求之殊勝果
德。彼行者心能令愛著趣向邪道。如本或說平等
空等。
本曰。或令人知宿命過去之事。亦知未來之事得他
心智。
論曰。此說得三世智惑人門。如是三達智各其相
如何。所謂若過未之二達智各達自境。其最遠際
八萬劫量。其最近際能善通達經一生事。言現達
智者。即是他心智。所謂而能達現在人種種心故。
如本得他心智故。
本曰。辨才無礙。能令眾生貪著世間名利之事。
論曰。此設不離世間縛纏門。謂外道人令使成就
一億四萬六千種諸世論之辯。十萬八千種諸戲
論之才。縛纏眾生止住世間不得出離故。
本曰。又令使人數嗔數喜性無常准。或多慈愛多睡
多病。其心懈怠。或卒起精進。後便休廢。生於不信。多
疑多慮。或捨本勝行。更修雜業。若著世事。種種牽纏。
論曰。此說心性無常生亂門。所謂破壞堅固之信。
<pb n="726"/>
而能令發無常之心。斷修行之足絕趣入之路。引
入邪網及無性故。
本曰。亦能使人得諸三昧。少分相似皆是外道所得
非真三昧。或復令人若一日若二日若三日乃至七
日。住於定中。得自然香美飲食。身心適悅。不飢不渴。
使人愛著。或亦令人食無分齊。乍多乍少。顏色變異。
論曰。此說令得邪定非真門。謂外道人得二十一
種邪三昧。亂修行者。入邪網故。
本曰。以是義故。行者常應智慧觀察勿令此心隨於
邪網。當勤正念。不取不著。則能遠離是諸業障。
論曰。此說勸請行者離邪門。勸修智慧。諸善分別
除愚癡之病。遣邪論之謬故。
本曰。應知外道所有三昧。皆不離見愛我慢之心。貪
著世間名利恭敬故。真如三昧者。不住見相。不住得
相。乃至出定亦無懈慢。所有煩惱漸漸微薄。若諸凡
夫不習此三昧法。得入如來種性。無有是處。以修世
間諸禪三昧。多起味著。依故我見。繫屬三界。與外道
共。若離善知識所護。則起外道見故。
論曰。此說簡擇真偽令了門。所謂隨順於世間中
名偽三昧。若隨順於出世間中名真三昧。二種三
昧應如是知。
本曰。復次精勤專心修學此三昧者。現世當得十種
利益。
論曰。說讚歎三昧功德門。即有二門。一總標門。二
散說門。此總標門總標所說故。
本曰。云何為十。一者當為十方諸佛菩薩之所護念。
二者不為諸魔惡鬼所能恐怖。三者不為九十五種
外道鬼神之所惑亂。四者遠離誹謗甚深之法。重罪
業障漸漸微薄。五者滅一切疑諸惡覺觀。六者於如
來境界信得增長。七者遠離憂惱。於生死中。勇猛不
怯。八者其心柔和。捨於憍慢。不為他人所惱。九者雖
未得定。於一切時一切境界處。則能滅損煩惱。不樂
世間。十者若得三昧。不為外緣一切音聲之所驚動。
論曰。此散說門中自有二門。一總問門。總問所說
故。二別說中有十種勝妙功德。由一真定而所成
就。一守護功德。常為一切無量無邊諸佛菩薩所
護念故。二怖魔功德。能善降伏一切魔故。三出道
功德。能善出離一切外道諸邪道故。四離謗功德。
能善遠離誹謗大乘等諸罪故。五決疑功德。能善
決斷諸疑惑故。六深信功德。於勝妙境起樂信心。
更轉深故。七勇猛功德。緣眾生界起大悲心。集成
萬行。無懈怠故。八無我功德。能善斷除一切我慢
作意。皆是佛法清淨意故。九猒離功德。於一切時
處等諸境界中。能善伏除種種煩惱。下樂世間生
死之海故。十寂靜功德。於一切諸散動境界。其心
安定。無有動故。如文次第可知。
本曰。復次若人唯修於止。則心沈沒。或起懈怠。不樂
眾善。遠離大悲。是故修觀。
論曰。此說兩輪具闕益損門。此有六門。一示闕觀
止輪失門。二顯示修行觀輪門。三緣眾生界立願
門。四兩輪俱轉不離門。五顯示兩輪所治門。六總
結兩輪俱轉門。此第一門中有四過失。一沈淪過
失。其心昧略不能覺了。如人摩鍵呵。尸闇室中故。
如本則心沈沒故。二不勤過失。其心懈怠不能精
進。如阿那毗提人故。如本或起懈怠故。三背善過
失。其心專一不能分別應作不應作。如婆多呵。彌
尸人故。如本不樂眾善故。四離悲過失。其心安寂。
不能發起大慈悲心。如壞根人所自欲中。更不增
故。如本遠離大悲故。是故修觀者。即是觀俱轉故。
本曰。修習觀者。當觀一切世間有為之法。無得久停
須更變壞。一切心行念念生滅。以是故苦。
論曰。此顯示修行觀輪門。此門有三。一苦相觀門。
二無常觀門。三不淨觀門。初苦相觀即有二種。一
<pb n="727"/>
壞苦。所謂一切有為之清淨法能壞一切不清淨
法。亦一切諸不清淨法能壞一切清淨法故。復次
二種世間互相破壞故。一具足一切世間。二妄相
有為世間。如是二種世間之法。相破壞故。是故說
言壞苦而已。若修此觀。當得何利。所謂成就一自
作一甚深法故。二行苦。謂一切心行於念念中。常
恒遷轉。速生速滅。不能從此處至于彼處故。
本曰。應觀過去所念諸法。怳忽如夢。應觀現在所念
諸法。猶如電光。應觀未來所念諸法。猶如浮雲。忽爾
而起。
論曰。此說無常觀門。此有三種。一已過無常。過去
諸法前有後無。譬如彼夢。熟眠時有。已乃覺悟時
無有故。二今有無常。現在諸法古無今有。譬如電
光。即時便滅。不能久停故。三當有無常。未來諸法
無有自性。而忽然至。譬如浮雲。不知有所。而忽然
起。遍十方故。
本曰。應觀世間一切有身皆悉不淨種種穢污。無一
可樂。
論曰。此說不淨觀門。謂緣種種身。作不淨解。遠離
貪故。
本曰。如是當念。一切眾生從無始世來。皆因無明所
熏習故。令心生滅。已受一切身心大苦。現在即有無
量逼迫。未來世苦亦無分齊。難捨難離而不覺知。眾
生如是甚為可愍。
論曰。此說緣眾生界立願門。此門有二。一緣眾生
作思惟門。二建立誓願遍布門。此即初門。所謂緣
三界中無量無邊一切眾生。作如是念。從無始來。
根本無明所覆藏故。棄背自本覺清淨佛。歸源無
日。出無明藏。更復時遠。我若不發悲心不攝取者。
又之又之唯過劫數。取正覺期。實無其齊。發起無
邊大悲心故。
本曰。作此思惟。即應勇猛立大誓願。願令我心離分
別故。遍於十方修行一切諸善功德。盡其未來以無
量方便苦拔一切苦惱眾生。令得涅槃第一義樂。
論曰。此建立誓願遍布門。所謂作如是思惟已訖。
即立大誓願。起十方世界微塵數光明般若。達十
方世界微塵數種種心相。對治十方世界微塵數
一切諸煩惱業障海。圓滿十方世界微塵數行因。
證得十方世界微塵數果德。皆悉令無餘故。
本曰。以起如是願故。於一切時一切處。所有眾善隨
己堪能。不捨修學。心無懈怠。
論曰。此說兩輪俱轉不離門。所謂起如是願已訖。
即直修習行因之海故。
本曰。唯除坐時專念於止。若餘一切悉當觀察應作
不應作。
論曰。若起願海不勤修行。不能莊嚴圓滿果故。
本曰。若行若住。若起若臥。皆應止觀俱行。
論曰。若為修行當如何耶。謂兩輪令無偏故。
本曰。所謂雖念諸法自性不生。而復即念因緣和合
善惡之業。苦樂等報。不失不壞。雖念因緣善惡業報。
而亦即念性不可得。
論曰。此具兩輪相。何契經中分明顯示。謂文殊師
利發起十萬一千種甚深廣大圓滿陀羅尼開門
大覺尊益大眾海契經云。爾時文殊師利即白佛
言。世尊。云何名為止觀俱行不相離門。我及一切
無量無邊大眾之海。皆悉入於不知不覺無明之
海。不能通達不能出離。如宜世尊。願為我等諸迷
子女。分明顯示。爾時世尊即告文殊師利言。諦聽
諦聽。善思念之。我當為汝分別解說。於是世尊即
說伽陀言。
 譬如闕翼鳥  及一輪之車  一足人同分 
 闕眼嶮之馬  無有高遠翔  隨所應運載 
 其道路遊行  不墮趣惡坈  若具足一輪 
<pb n="728"/>
 闕一輪行者  亦復如是知  以其實無有 
 法性虗空中  乘如量知翔  入於法藏海 
 運載義理寶  真如平道中  同遍通遊行 
 一切魔外道  邪見深坈中  不倒墮坈故 
 是故諸行者  兩輪具足轉  終不可捨離 
 若有修行者  不具此兩輪  終不能通達 
 無上大覺地 
今此經文為欲顯示修習三昧達寂靜境。修習智
慧。照散動境。在寂靜中常不捨動。在散亂中常不
捨寂。而不相捨離。俱行俱轉故。復次為欲顯示修
習三昧達空無境。修習智慧。照在有境。在空不著
有。在有不染無。有無雙照。無有偏邊。而不相捨離。
俱行俱轉故。復次為欲顯示修習三昧達平等理。
修習智慧。照差別事。理事雙達。無有偏邊。而不相
捨離。俱行俱轉故。復次為欲顯示止當待觀方得
建立非自性止。觀當待止方得建立非自性觀。亦
無有止無有觀故。復次為欲顯示止則是觀觀則
是止。止觀一體無差別故。如其次第。應審思擇。
本曰。若修止者。對治凡夫住著世間。能捨二乘怯弱
之見。若修觀者。對治二乘不起大悲狹劣心過。遠離
凡夫不修善根。
論曰。此說顯示兩輪所治門。若有行者修習止輪。
當為對治凡夫眾生著有過失。二乘眾生樂空過
失俱絕離故。若有行者修習觀輪。當為對治二乘
眾生遠離大悲。不救眾苦下劣過失。凡夫眾生常
恒懈怠。不能精進。不修善品。樂惡過失俱出離故。
本曰。以此義故。是止觀二門共相助成。相不捨離。若
止觀不具。則無能入菩提之道。
論曰。此說總結兩輪俱轉門。所謂總結如上所說。
輪闕行者大過失故。
本曰。復次眾生初學是法。
論曰。此說勸劣向勝不退門。此中有六。一顯示假
人所學教法門。二猒惡處所退信門。三如來方便
殊勝門。四承力得勝妙處門。五得善處定不退門。
六引經證自所說門。此即初也。言趣向假人者。所
謂顯示得十信位前四種心。更不勝進下品眾生
故。如本復次眾生故。言歸依所覺教法者。彼十信
位下品眾生。歸依甚深無極大乘初學習故。所謂
一切諸佛所師。三世不動四相不遷。自然常住。地
前地上大道路故。如本初學是法故。
本曰。欲求正信其心怯弱。以住於此娑婆世界。自畏
不能常值諸佛親承供養。懼謂信心難可成就。意欲
退者。
論曰。此猒惡處所退信門。彼十信位下品眾生。雖
親聽受甚深法門。而其心根極下劣故。怖二大事
不能勝進。為欲退故。一國土。即此娑婆世界。處所
麤惡眾生濁亂。發起淨心為勤修行。甚極切難故。
所以者何。於彼心中違逆境界。於一切時。於一切
處。常恒現前。進心面中不捨離故。二勝緣。於此世
界依正濁亂。一切諸佛出世極尠。無量菩薩赴感
時節極遠。諸佛菩薩出現於世。隨順清心之境淨
不淨故。以此義故。彼修行者不值勝緣。極怖畏故
發退意耳。
本曰。當知如來有勝方便攝護信心。謂以專意念佛
因緣。
論曰。此如來方便殊勝門。謂諸佛如來有不可思
議甚深極妙大方便故。能善攝護彼人信心。轉勝
進故。云何名為勝妙方便。所謂專念如來方便。云
何專念。謂專注意憶念他方淨土種種依正。其念
相續令不絕故。
本曰。隨願得生他方淨土。
論曰。此承力得勝妙處門。以諸如來不可思議方
便力故。隨自所願即得往生妙樂土故。
<pb n="729"/>
本曰。常見於佛承離惡道。
論曰。此得善處定不退門。謂生彼土已。眼見如來
具相好像。耳聞聖說深妙音聲。永離惡名。從定不
動心海澄淨身體明白。依正清淨故。
本曰。如修多羅說。若人專念西方極樂世界阿彌陀
佛。所修善根迴向願求生彼世界。即得往生。常見佛
故。終無有退。若觀彼佛真如法身常勤修習。畢竟得
生住正定故。
論曰。此引經證自所說門。所謂該攝說相屬當經
本之辭。讚自所說解釋文故。所引經文說相明故。
須不重釋。
本曰。已說修行信心分。次說勸修利益分。如是摩訶
衍諸佛祕藏我已總說。
論曰。就此文中即有八門。一舉前所說總結門。二
舉益勸人令修門。三顯離疑信功德門。四比類為
對示勝門。五舉受持功讚揚門。六舉誹謗過令怖
門。七殊勝廣說離謗門。八總結修行勸人門。此即
初門。謂以一總字。總結八種摩訶衍故。何故餘法
略不結焉。所謂舉本攝其末故。
本曰。若有眾生欲於如來甚深境界。得生正信。遠離
誹謗。入大乘道。當持此論。思量修習。究竟能至無上
之道。
論曰。此舉益勸人令修門。所謂集成行因之海。而
為莊嚴法身之果。受持此論。思惟義理。常恒相續
不斷絕故。
本曰。若人聞是法已。不生怯弱。當知此人定紹佛種。
必為諸佛之所授記。
論曰。此顯離疑信功德門。謂有眾生聞此摩訶衍
甚深極妙廣大法門已。即其心中亦不疑畏。亦不
怯弱。亦不輕賤。亦不誹謗。發決定心。發堅固心。發
尊重心。發愛信心。當知是人實真佛子。不斷法種。
不斷僧種。不斷佛種。常恒相續。轉轉增長。盡於未
來。亦為諸佛親所授記。亦為一切無量菩薩之所
護念故。
本曰。假使有人能化三千大千世界滿中眾生令行
十善。不如有人於一食頃正思此法。過前功德不可
為喻。
論曰。此比類為對示勝門。謂若有人能善攝化三
千大千世界中遍滿眾生。皆悉無餘。令行十善。或
有眾生於一食頃。於此甚深法。觀察思惟。若挍量
此二人功德。彼第一人所得功德深極微少。譬如
芥子碎作百分一分之量。此第二人所得功德甚
深廣大。譬如碎十方世界微塵數量故。
本曰。復次若人受持此論。觀察修行。若一日一夜所
有功德無量無邊不可得說。假令十方一切諸佛。各
於無量無邊阿僧祇劫。嘆其功德亦不能盡。何以故。
謂法性功德無有盡故。此人功德亦復如是。無有邊
際。
論曰。此舉受持功讚揚門。謂若有人受持此論。觀
察義理。若一日若一夜。中間所得功德無量無邊。
不可言說。不可思量。若假使十方三世一切諸佛。
十方三世一切諸菩薩。以十方世界微塵數舌。各
各皆悉於十方世界微塵數量。不可說劫。讚揚其
人所有功德亦不能盡。所以者何。法身真如之功
德。等虗空界。無邊際故。何況凡夫二乘之人能稱
歎之。一日一夜不多中間受持人。尚所得功德不
可思議。何況若二日若三日若四日乃至百日中。
受持讀誦。思惟觀察。不可思議中不可思議。不可
說中不可說故。
本曰。其有眾生於此論中。毀謗不信。所獲罪報。逕無
量劫。受大苦惱。
論曰。此第六舉誹謗過令怖門。謂有眾生於此論
教。生不信心。破謗不行。如是眾生所得罪報。於諸
<pb n="730"/>
不可說不可說劫中。受苦中之重大苦故。
本曰。是故眾生但應仰信。不應誹謗。以深自害。亦害
他人。斷絕一切三寶之種。
論曰。即是總結上說決擇。勸請行者。自此已下作
其因緣。示重過失。謂此法中不信誹謗。失自善根。
損他功德。斷絕一切三寶之種。無續期故。
本曰。以一切如來皆依此法得涅槃故。一切菩薩因
之修行。入佛智故。
論曰。此第七殊勝廣說離謗門。謂十方三世諸如
來。一切皆悉以摩訶衍。為其根本。成正覺故。十方
三世無量菩薩。一切皆悉以摩訶衍。為其根本。具
因海故。如是重深摩訶衍法。若有眾生生不信心。
諍論誹謗。如是眾生亦名斷滅一切諸佛。亦名斷
滅一切菩薩。亦名斷絕自如來藏本覺佛故。
本曰。當知過去菩薩已依此法得成淨信。現在菩薩
今依此法得成淨信。未來菩薩當依此法得成淨信。
是故眾生應勤修學。
論曰。即是總結修行勸人門。應審思擇。
本曰。
 諸佛甚深廣大義  我今隨分總持說 
 迴此功德如法性  普利一切眾生界 
論曰。此迴向遍布門。此一頌中有三種門。一攝前
所說總結門。二展舒功德令廣門。三施於眾生普
利門。初門有二。一通總攝前所說門。二顯示能說
字相門。如其次第應審觀察。諸佛甚深廣大義者。
即是通總攝前所說門。所謂通攝三十三種本數
法故。此義云何。言諸佛者。即是不二摩訶衍法。所
以者何。此不二法形於彼佛。其德勝故。大本華嚴
契經云。其圓圓海得諸佛勝。其一切佛不能成就
圓圓海劣故。若爾何故分流華嚴契經云。盧舍那
佛三種世間為其身心。三種世間攝法無餘。彼佛
身心亦復無有所不攝焉。盧舍那佛雖攝三世間。
而攝不攝故。是故無過。言甚深者。即是兩重八種
摩訶衍之本法。以何義故。名為甚深。如是兩重摩
訶衍法。能入門望極甚深故。以此義故。立甚深稱。
應審思擇。言廣大義者。即是兩重能入門法。以我
義故名廣大義。如是兩重能入門法。皆悉各各能
廣自法。能大自法。能為自法作名義故。以此義故
建立廣大義名字焉。言我今隨分總持說者。即是
顯示能說字輪門。謂以總字通持一切種種說故。
立義分中摩訶衍者總。即是此焉。何故一字通持
諸說。為欲顯示摩訶衍論如意論故。言迴此功德
如法性者。即是展舒功德令廣門。謂自所作之功
德迴向三處故。一真如。二一心法。三本覺佛性。以
何義故迴向三處。謂為欲自所作功德令平等故
迴向真如。為欲自所作功德令廣大故迴向一心
法。為欲自所作功德令明了故迴向本覺。應如是
知。應如是觀。如是迴向。有何利益。謂眾多故。此義
云何。譬如用一微塵置大地中。所置微塵與彼大
地等無差別。迴向法門亦如是故。又譬如用一注
水置大海中。所置水注與彼大海等無差別。迴向
法門亦如是故。又譬如破一小有。即與大虗空等
無差別。迴向法門亦如是故。言普利一切眾生界
者。即是施於眾生普利門。謂舉廣大圓滿功德周
遍利益眾生界故。
 歡喜大士至心勸  無量佛子眾海中 
 我已超毛頭三角  過於生死之四根 
 第一無數粗滿訖  第二僧祇始入無 
 如宜汝等諸佛子  已於左右之兩手 
 捧於本釋之明鏡  臨七識散慮之面 
 見六塵境界之垢  洗法執人我之咎 
 汝等佛子若如是  法身應化之三身 
 如舒伊字圓現前  常樂我淨之四德 
<pb n="731"/>
 如入達池具出生  我從四王自在處 
 下入大海龍宮殿  隨分窺諸契經海 
 總有一百洛叉數  如是諸經真實法 
 無量無邊差別義  摩訶衍論立義中 
 該攝安立具足說  有善男子善女人 
 若自手捧斯論卷  名捧百洛叉經者 
 若自口經誦本分  名誦百洛叉經者 
 此人所得之功德  十方世界微塵數 
 諸佛及大菩薩眾  各出微塵數舌相 
 如是微塵數劫中  不息稱說不能盡 
 何況觀察其義理  思惟文下之所詮 
 有善男子善女人  生不信心謗斯論 
 此人所得之罪業  十方世界微塵數 
 諸佛及大菩薩眾  各出微塵數舌相 
 如是微塵數劫中  不息說過不能盡 
 是人往罪滅無所  一切諸佛不能救 
 是故行者歸本源  當依斯論應修行 
 實不可生不信心  誹謗甚深大乘教 
 當願此勸遠流布  遍於重重不說剎 

依釋摩訶衍那略屬本論文。

以石山寺本校合了。

<article id="n772">釋摩訶衍論贊玄疏</article>

<talk>No. 772-A
 釋摩訶衍論贊玄疏引文</talk>

貞亮翼贊同德致理功臣開府儀同三司
守太保兼中書令監修國史知樞密院事
上柱國燕國公食邑七千五百戶實封＆CB18612;
佰伍拾戶臣耶律孝傑　奉　勑撰
臣聞覺皇之立教也權輿六度弘正道以流徽軌轍
三乘應群生而示化經言無際彌天地之表不可窮
法意甚深極江海之量不能測爰自結集之後洎于
傳布已還綿歷歲時孰能[懨-猒+火]闡[(奧-釆+米)-大+ㄎ]有菩薩名曰馬鳴
以十身證果之身處八地示因之地張皇正教破逐
邪宗製起信之論文契如來之言教次有龍樹大士
仰追師德嗣作主盟據五分之精微裁十軸之奧妙
號曰釋摩訶衍論斯乃佛生等有門法對開含總別
之深詮具能所之玄旨自震旦流通而後洎摩多傳
譯已還聖喆未逢清徽曷啟
我天佑皇帝位聯八葉
德冠百主
睿智日新
鴻慈天賦儒書備覧
優通治要之精釋典咸窮
雅尚性宗之妙甞謂曰釋摩訶衍論者包一乘之妙
趣括百部之玄關安得宗師繼為義疏守司空詮圓
進法大師學踰觀肇辯奪生融屢陪內殿之談深副
中宸之旨會因眾請獲達
聰聞旋特降於
俞音俾廣求於隱義由是精滌慧器密淬詞鋒研精
甫僅於十旬析理遂成於五卷適當進奏果見褒稱
乃賜號曰贊玄疏
皇上聽政之餘
省方之際歷刊詳而
在手咸印證以
經心于此論中先立
御解四道皆
識透前古信結後人眾耳所未聞凡情所不造天才
獨秀物議同歸如大霧之指南若群星而拱北義攝
<pb n="732"/>
於五十一藏究之無窮理分於三十三端牢不可破
詔從模鏤言使傳通目龜鏡以長存同日星而永照
臣恭承
溫綍俾贊寶編燦燦義天管窺而莫際汪汪學海蠡
酌以徒煩退讓靡遑聊述梗槩云爾。

<other>釋摩訶衍論贊玄疏目次</other>
卷第一
序十門分別
卷第二
釋總體已下
卷第三
釋心生滅門已下
卷第四
釋眷屬無明住地門已下
卷第五
釋用大已下至終

釋摩訶衍論贊玄疏目次（終）

No. 772
<sarticle>釋摩訶衍論贊玄疏卷第一并序</sarticle>

中京報恩傳教寺崇祿大夫守司空詮圓通
法大師賜紫臣沙門　法悟奉　勑撰
夫圓常果海湛寂靈源離教說以難思超因緣而
最勝四法界詎能含攝三世間奚足該收秀門法
兩重逈絕能所像希夷而獨立莫得詮緣不可智
知非其數數者其唯不二摩訶衍歟沖虗本一炳
煥隨宜為無為始異從生世出世畢同歸趣號如
意珠藏侔應用以無窮名廣大神王況威靈而不
測者則十六所入法之謂焉真俗有辨頓漸無參
自地對待以區分體相寂絕而清淨位殊因果智
惑假立於斷修性出名言障道不存於遣立者即
十六能入門之謂矣故我世尊順本所乘如義而
說自[鴳-女+隹]林倏變且失指提龍藏甚深罔窮幽秘馬
鳴菩薩慨茲玄理匿在筌蹄蠢厥含靈懵於修證
由是迹滿二僧祇劫寄逮無功文憑百洛叉經具
彰總法摩訶衍論自此興焉字纔啻於萬言旨備
包於眾典權輿果道隱括因門然法教淵含奈根
宜淺局故於了義未達幽宗其猶管眼窺天粗觀
寥廓毛頭滴海安測深弘龍樹大士膺記別以挺
生導物情而示現以為攝義之論正投樂略之根
乃依百本之金言廣釋一軸之寶冊師資繼作本
末流芳而自譯出後秦時經累業其間闡布未之
前聞噫歷世久湮必將有待會逢外護果視中興
我天佑皇帝傳剎利之華宗嗣輪王之寶系每餘
庶政止味玄風陞御座以談微光流異瑞窮圓宗
而製讚神告休徵然備究於群經而尤精於此論
法悟
疊承
中詔侍講內庭凡粗見於義門幸仰符於
睿意因茲諸釋特瀝懇詞欲別製於疏文期載揚
於論旨暨達
聖聽爰降
前音且揮麈傳燈無足稱者而操觚染翰何敢當
哉勉副
宸衷聊述鄙云爾。
 稽首性德圓圓海  能所淨覺及法藏 
 本釋大士諸賢聖  願乞冥資贊玄妙 
將釋此論十門分別一發起因緣二指陳門法三
控釋宏綱四開修秘鍵五勸持誡謗六依義判教
七決擇論體八顯示宗趣九興傳時代十剖析文
<pb n="733"/>
義。
<other>初發起因緣</other>有通有別通謂一切諸經酬因應請
等一切諸論顯理度生等一代教興皆由是矣別
謂今此一論總舉八因起後四分化三聚根入五
位道除疑惑等障破人我等執通達二門契合一
心故。
<other>二指陳門法</other>
皇上解立義分云法門名數總三十三其不二大
乘深妙獨尊離言果海絕根宜故故下論云性德
圓滿海是焉餘三十二若門若法俱屬因分又下
論云修行種因海是焉其十六所入兩重根本俱
屬第一義諦皆是總體其十六能入兩重枝末不
出真俗二諦皆是別義故釋論云此一總言於兩
處中是總體故所謂望上及下臨故又云終其本
末不相雜亂其總別門初後不無準此所說非於
前門開為後法論文顯矣若於前門開為後法本
末總別及三諦義有雜亂失誠謂
天才索隱聖智探玄妙窮本釋之宗深契總別之
趣自斯已下重廣
御解謂以不二摩訶衍法離根宜故離教說故無
因無緣難思難議佛圓果海性本絕言迺就因分
帶言法界為利眾生義分能所根復利鈍不同法
遂兩重分異且第一重所入之法雖依果海不二
大乘然於因分無名強名稱為根本大乘尅論所
入能作之體約唯無二第一義諦但隨能入所作
門真俗不同說八差別故下論指前重所入即是
根本摩訶衍中開八種故除不二外自餘門法無
不以此而為根本前重所入未分法義心體相用
但總呼為根本大乘故因緣分偏目此八名之為
總是知深勝難可思議甞因曩歲寓跡雲中親獲
一珠圓而愈淨而能內出眾多之色以喻對法且
彰八色紅紫碧綠四淺四深八色歷別炳然齊現
而其本珠元唯是一隨色所呼名深紅珠淺紅珠
等根本大乘亦復如是本唯是一能作八門隨八
能入名八大乘義當諸佛無盡藏經大總持藏以
此一藏無所不通無所不當圓滿圓滿平等平等
一切所有諸如來藏無不以此而為根本如王如
主如天如地唯此一種為所依總相諸如來藏為
能依別相問既此根本離名離相則令眾生何趣
何入答若不開門誠如所難設門逗根令依門入
造彼本法豈不達耶故下論云謂以一體一心而
為其門所趣入故名為一體一心摩訶衍乃至以
能生一切出世間善因果用大而為其門所趣入
故名為能為一切出世間善因果用大摩訶衍又
前重能入所作八門四門是真四門是俗但法中
二門先真後俗義中六門先俗後真然八門名義
雖無文解準第二論自有問云何故諸論建立門
中備標本數散說門中各闕其數論自答云欲增
學者思惟力故今遵指誨粗解釋云一者一體一
心門謂依根本摩訶衍中作起能依以理自理絕
待淨妙之體以理自理絕待靈明之心接引行者
依門趣入所依根本總摩訶衍二者三自一心門
亦依根本摩訶衍中作起能依以智望理相待體
相用三以智望理相待照達之心接引眾生依門
趣入所依根本總摩訶衍三者無量無邊諸法差
別不增不減體大門亦依根本摩訶衍中作起能
依相待俗諦種種之法各各不同及與相待所依
之體接引眾生依門趣入所依根本總摩訶衍四
者寂靜無雜一味平等不增不減體大門亦依根
本摩訶衍中作起能依絕待真諦無二之理及與
絕待所依之體接引行者依門趣入所依根本總
摩訶衍相用二門準上可思凡所入法即是中道
第一義諦其能入門不出真俗二諦之理又後重
<pb n="734"/>
所入所依八法謂有一類樂略劣根聞彼初重門
法深勝未能解者如來巧引復設後重門法化度
彼根聞已遂生領解其義云何謂但開前根本大
乘分為四種所謂一心及與三大根本大乘以為
所依一心三大以為能依而為後重所入自體然
此四種對望前重根本大乘雖是能依今望後重
所作八門即是所依立四不同從門受名分成八
種謂於一心隨門開二一者一體摩訶衍一體即
是後重一心所作之門此所入法從門受名二者
三自摩訶衍三自即是後重一心所作之門此亦
所入從門受名於體相用隨門分二準上可知故
下論說後重本法或從能入建立其名論言或字
蓋含此理又後重能入所作八門亦四真四俗法
中二門先真後俗義中六門先俗後真準前可解
謂依一心作起能依一體門義即為能入契一一
心名一體門亦名真如門故下論云謂以真如體
而為其門所趣入故名言為體復依一心作起能
依三自門義即為能入契多一心名三自門亦名
生滅門故下論云以自相本覺心而為其門所趣
入故名言為自此是心中所開二門次於體中亦
開二門依多一體所入之上開俗諦門依一一體
所入之上開真諦門餘相用中各開二門準此可
知問後重所入八法與彼前重能入八門復何異
耶答前重八門但是大總持如來藏根本總體之
上能依真俗二諦別義今此後重所入本法全開
總體成法與義唯是中道第一義諦分此法義為
四別體謂心體相用隨門成八且如此論四種法
中二種所入即是遠轉遠縛如來藏與行與相如
來藏既屬總體有何相濫前重能入別義門耶體
相用三各開四種如餘三論必廣解釋依此後重
別體之上復開能依後重八門若就因緣分中總
言與立義分中根本八法作正因緣名因緣總餘
二十四雖皆名別若以後重所入之法望其後重
能入之門亦得名總何所以耶作二門故離二邊
故是所依故第一義故故下論云摩訶衍者總此
中總言於兩處中是總體故所謂望上及下臨故
斯為的準其能入門能依別義則有無邊攝屬二
諦則但為別門後法前門雖不相濫兩重能入寧
無濫耶答豈不能入各隨所入總別異故復何惑
耶前廣後略尤顯異也如上所說不以前門而為
後法論旨昭著學者應知。
<other>三控釋宏綱</other>謂解釋分正明後重二法二門餘略
不釋言二法者真門所入名為一體摩訶衍法俗
門所入名為三自摩訶衍法此二種法即三諦中
第一義諦言二門者一心法上開絕待義為真如
門即三諦中唯真諦故一心法上開差別義為生
滅門即三諦中唯俗諦故攝末歸本唯是一心攝
本歸末唯是二門本末歷然門法雙存本末泯絕
門法雙寂冥同離言不二果海故又後重所入二
法對明三異二同言三異者第一依異各以前重
根本大乘為所依故譬如一父二子咸依一子為
俗一子為僧雖依一父各全非分然其一父望與
僧俗作彼所依義各異故雖具能所生殊今取能
所依異第二門異真俗二門入各異故第三境異
各緣自依或前所依或後能依為境異故言二同
者第一徧同分量等故第二名同十名通故後重
能入二門對明七異一同言七異者第一人異清
淨解脫真門根故三聚眾生俗門根故第二法異
真門唯有清淨法故俗門備有染淨法故第三依
異真門唯依一一心故俗門唯依多一心故第四
行異真門不起眾念為行俗門以覺治染為行第
五體異真門體淨與本等故俗門通染與本別故
第六境異真門唯緣一一心故俗門唯緣多一心
<pb n="735"/>
故第七位異真門位地雜亂住故俗門位地往向
住故言一同者即徧同故真門體如離過患行無
三假相圓功德品滿三實德諸法皆真無妄可遣
諸法皆如無位可立復依言說開示相如空真如
中離過患行無四句相不空真如圓功德品滿四
法德言三假者一言說假前四言說皆不實故二
名字假前一名字亦不實故三心量假前九心量
皆非實故然多一心唯緣俗門真如等法隨門說
假不緣真門真如理故言三德者一畢竟平等德
以離差別前四虗妄言說本故二無有變異德以
離外道九變十異名字本故三不可破壞德以離
異門煩惱破障所知壞障心品依故言四句者一
非有相妄執實有真非彼故二非無相妄執實無
真非彼故三非非有相非非無相妄執雙非真非
彼故四非亦有相非亦無相妄執兩是真非彼故
非一相等四句準前四句既離百非皆絕言四德
者謂顯真心常恒不變淨法滿足一者常德以離
世相所遷動故二者樂德以離眾苦諸逼迫故三
者我德離不自在虗妄轉故四者淨德離諸雜染
鄙穢法故此真門中唯有自門言說及念為隨順
因真如言說非常住說非無常說無能說言無所
說法此門唯有如如如說此說亦名真如音聲行
者既聞稱如言說即以稱如耳聽因此引起稱如
心念因此了達滿德真如然斯心念非常住念非
無常念無能念心無所念境此門唯有寂滅寂靜
念此念亦名無往向念若信若賢或聖或果隨在
何位雜亂住故又此真門有得入果亦任因果亂
住位中遠離說念名為得入以真門中俱非言說
即如義語及俱非念即寂靜念證真果海皆遠離
故生滅門中兼正開出十如來藏四句分別一唯
所入初之三藏大總持藏即當前重根本大乘遠
轉遠縛後重真門所入大乘與行與相後重俗門
所入大乘二唯能入次之六藏第四一藏唯是真
門體相真如從第五藏至第九藏皆生滅門性真
如理妄染性空本覺性德所攝妄法目之為藏三
通所入亦通能入即第十藏或多一心或本覺心
隱沒覆藏在世法故四非所入亦非能入不二大
乘離言果海非前十藏所攝法故生滅門中於不
生滅開四無為真如本覺始覺虛空各具二體通
體皆以非有為非無為一心本法而為體故別體
如次寂靜理法自然本智隨他起智無所有事而
為體故各具二用通用如次出生諸法不守自性
常隨妄轉欲有令有故別用如次平等不失常不
轉變對治自過空性不失故又於生滅開五有為
根本無明生住異滅各具二體通體皆以非有為
非無為一心本法為其體故別體如次大力住地
細分染法麤分染法為其體故各具二用通用無
明生諸染法生住異相上下與力滅相於上及自
與力故別用皆能隨所至處作礙事故若五有為
熏四無為通達作用五染有力四淨無力無力四
淨隨五有力俱行俱轉背本下下十信已前邪定
聚中淪溺無休名為下轉若四無為熏五有為四
淨有力五染無力無力五染却與四淨和合而轉
向源上上十信已去修行不息名為上轉又生滅
門從有無為總別義開十梨耶識四句分別一唯
有為識從第二無明及第五業至第七現共四藏
識皆遷流故智相等識或從本攝亦藏識收或為
末收非藏識攝二唯無為識第三第四第九第十
四覺梨耶第八一種真如梨耶共五藏識非無常
故虗空無為是義是末以義從體皆藏識攝依本
開末非藏識收三亦有為識亦無為識即大攝主
阿梨耶識四非有為識非無為識即多一心三自
大乘又生滅門本覺始覺真如虗空各具二用謂
<pb n="736"/>
別及通從別用說清淨二覺清淨二理性離無明
不受染熏故名清淨從通用說染淨二覺染淨二
理不守自性善受染熏故名染淨問二覺隨始斷
染證理其相云何答清淨本覺非有非無非患非
德名言道斷尋思路絕唯依法爾清淨始覺起智
發定斷惑證理說名本覺然斯本覺具三別用一
者熏習別用能熏三世莊嚴一覺二者證理別用
不治二礙常證二理三者為緣別用出多應化徧
滿時處恒與眾生作勝緣故清淨始覺具二別用
一者治惑別用二者證理別用發大智力發大定
力於諸障染了本性空通治二礙常證二理此則
若麤若細或本或末五種有為通照理無說名為
斷染淨本覺具四通用一者治惑通用二者證理
通用從本無明乃至滅相發究竟智照妄理無亦
證二理當染淨故此則從細至麤自本之末五種
有為分照理無說名為斷三者現境通用能出六
佛及起六境應化利樂時處周故四者隨惑通用
不守自性隨緣成妄故說此覺背聖向凡入邪邪
地無明藏海動轉不息故染淨始覺具四通用一
者隨惑通用邪定聚中未遇師教常隨惑染同共
和合恒俱轉故二者治惑通用三者證理通用若
遇師教十信已去發起淨用從下滅相至大無明
以分滿智斷除妄染轉勝證彼二染淨理故說此
覺背凡向聖至金剛地號解脫道名妙覺位四者
還源通用自入果位不分始本四覺圓合唯同一
覺四理無差唯是一理理智無二契合心源雖絕
諸相亦無斷滅妙妙玄玄寂寂湛湛即沒圓極究
竟自在不二大乘離言果海故約斷惑應為四句
一頓而非漸謂清淨始覺二漸而非頓謂染淨始
覺三亦頓亦漸謂染淨本覺約時成頓就位名漸
四非頓非漸謂清淨本覺於本末惑無漸頓斷其
清淨本覺與染淨本覺若以同異義相料揀就體
而言非同同故就義而言非異異故亦同亦異非
同非異而已如說二種本覺既然二種始覺義準
應爾清淨二覺同異分別由依淨本覺得有淨始
覺復由淨始覺得立淨本覺或就義異名非同種
或就體同名非異種故應準理亦同亦異非同非
異而已如說清淨二覺既然染淨二覺義亦應爾
又生滅門有四相門有隨覺門且初門中四相有
四一麤重過患四相即是長時四相謂從信位乃
至佛位方盡離故二微細過患四相即是短時四
相因緣有法剎那具故麤重斷竟微細無故三無
常功德四相翻過患故立功德名隨起過患四相
即起功德四相德闇均等於茲堪喻今始起故名
為無常四常住功德四相今始起德本來有故此
後二種功德四相始從十信終至十地猶未了故
以因位覺仍有後位細惑熏俱致不能了過患四
相即功德故如十信位覺知滅相實是過患止後
不起名為熏離然由未了滅相本來體性清淨實
是功德名為熏俱又此熏俱流至十地但了四相
是所斷之過患未知四相是所覺之淨德直至佛
位究竟始覺過患四相盡處功德四相圓了但有
過患則立功德過患既離功德亦亡因有無常則
立常住無常既遣常住奚存所治所知四相不立
能治能知諸覺安在實無分滿五十一位始覺之
差以始合本唯同一覺妙契心源沒同果海後隨
覺門隨染始覺十信已去二門分別一者滿覺即
佛果位究竟始覺對前分覺稱為滿覺將分對滿
前前分覺亦名不覺諸分滿覺至解脫道俱無有
二合為一覺契同本覺無差別故二者分覺具足
顯示覺不覺故如十信位已離滅相更不受彼滅
相熏故說名為覺即此始覺受後位惑染熏習故
仍名不覺猶如金礦離麤礦故可說名金未離細
<pb n="737"/>
礦亦名金礦然離麤礦之金與在細礦之金金體
無殊曾何異故如離滅相之覺與帶生等之覺覺
體無殊亦何異故故釋論云覺與不覺互相即通
是一味故斯之謂歟十信既然賢聖亦爾此生滅
門修行位次有五不同一十信位二三賢位三九
地位四因滿位五果滿位依所治四相立能治五
位但於生相別分麤細致立因滿果滿二位於十
信位具四種事一能修之人二所修之因三自位
果利四熏離俱相三賢十地皆具此四唯果滿位
但有三事一能圓滿人二對治行相三滿究竟相
十信離滅相三賢斷異相九地斷住相住相有四
初地斷除相續相盡始從二地乃至七地斷除智
相八地斷現相九地斷轉相於第十地斷生相中
俱合動相一分麤者果滿位中方斷生相俱合細
分獨力業相根本無明爾時圓滿始覺沒同本覺
契合一心到果海故染淨本覺有二種相依斷染
用成智淨相依現境用成不思議業相智淨相中
復具二力能治二礙一法力滿足力斷根本無明
及獨力業相準理更治俱合動相一分細惑顯法
身故二如實滿足力斷俱合動相及轉相現相分
別智相并相續相智淳淨故又不思議業相之中
能現色等六境能現應化六佛徧三世而不動一
念周十方而不分一身隨根利物不斷絕故清淨
本覺有四種用以義同鏡亦名四鏡一如實空鏡
離慮知心名之為如離虗妄境名之為實空之一
字遠離之義如種愛珠周布萬物不現餘影唯同
類珠現影分明法合可知二因熏習鏡熏三世間
為一覺果如明曜珠周安萬物珠熏萬物皆明淨
故珠物互現法可詳之遠離四過常住一心三法
出離鏡出離三過圓滿三德譬如離珠善出濁塵
唯止清水若置臭林能出好香能礙穢香四緣熏
習鏡謂生為緣引佛作緣熏令修善隨念現故譬
如應珠周集多珠隨多珠色現諸影故不覺義中
辨六無明一明無明論取圓滿般若之日即當清
淨二覺并隨染本覺治惑證理圓照通用及隨染
始覺解脫道後滿究竟覺無有一法而不明故五
義解無五義解明此即唯目能知滿智二闇無明
別開十種名殊體同唯是根本不覺所攝此即唯
目能迷妄念三俱是無明通取生滅一門之內一
切諸法具二事故於幻人中能作幻質於德人中
能作德質其猶夜闇二眼見異生佛觀法幻德別
故此即唯據所迷所了境界說為根本無明於彼
鏡中具有色心理智等故四俱非無明生滅門中
有無是非相待本無但凡諸法其性本空無可明
事致無言依離心轉故五空無明唯取徧計所執
自性體用俱空道理明了猶如兔角體用俱無理
明了故六具足無明生淨門中大攝主識具覺不
覺能攝能生諸染淨故然此六種根本無明就義
指陳真妄互顯心境別明尅體唯是大攝主識故
無差耳無明為因能起三細一者業相能所無差
未成王所唯由無明熏覺心動說名為業二者轉
相唯能無所未成王所依動起見說名為轉三者
現相能所具足未成王所依見變境說名為現境
界為緣牽生六麤第一智相細分意識俱生法執
於違順境發憎愛心二相續相亦細分意分別法
執依前智相生苦樂受強思起念不斷絕故三執
取相當麤意識俱生人執依前不斷緣念境界心
起著故四計名字相亦麤意識分別人執依前妄
計展轉分別假名言故五作業相罪行福行及不
動行總別因行為業體故六受果相欲界色界及
無色界總別報類為果體故通依上義顯同異相
一切淨法皆覺心攝一切染法皆不覺攝總收染
淨覺與不覺作同異相即顯造論真實本意同相
<pb n="738"/>
門中凡諸染淨覺與不覺唯一真如無餘別法猶
瓦器之微塵類諸波之濕性即真如門異相門中
顯一真如作一切法染淨名殊覺迷相異分義性
而各差具功用而全別即生滅門復依染法又明
三對六重因緣初二重因緣一不相應因緣本覺
無明為因緣體本覺與三識為因與三相為緣無
明與三相為因與三識為緣二相應因緣現識現
相為因緣體現識與事識為因與麤相為緣現相
與麤相為因與事識為緣次二重因緣一本徧因
緣根本無明隨染本覺與彼六麤作因緣故或望
識相互作因緣或但總相與作因緣不分親疎通
與力故如所作業及所受果何分識相與作因緣
兩番解釋下皆例此二末徧因緣即業轉相對彼
本覺無明為末此業轉相望三相應有因緣故不
舉現相前已說故後二重因緣一上下因緣無明
為始果報為終下下鱗次節節與力亦不隔越作
因緣故二下上因緣果報為始無明為終上上鱗
次節節與力亦不隔越作因緣故復說末那有十
一轉或十二轉十一意者一根本無明餘十即是
業轉現三并智相續各說識相故成十種更添本
覺乃成十二問中間十意相識何別更重加數答
眷屬染法各具二義一神解義始從本覺勢分發
起立名為識識是了達順本覺故二闇鈍義始從
無明勢分發起立名為相相是背本順無明故無
明本覺由是根本致不別分相識之異意有二義
一者根義能出生故二者身義為依止故望識本
覺為因以是親故無明為緣以是疎故望相無明
為因本覺為緣若相若識俱有出生依止義故立
名為意六麤中後四理實皆意且略而已然相續
識具二義用一自體相續就法執說相續即識持
業為名二令他相續生死不斷相續之識依主建
號又後義用而有三種一此識能發潤業煩惱住
持過去無量劫中無明所起善不善業令有成果
作用勢力無有失故二此識又發潤生煩惱令已
成業能招現在未來苦樂等報無差違故三此識
又能攀緣轉廣分別更強緣曾經境發樂不樂心
緣現前境起愛不愛心緣未知境冥然不了轉增
妄計起希求故能相續用唯歸細意所相續事通
多法故復明六染正解相應不相應義顯示入位
從麁至細漸斷除故六麤前四名三相應心王依
本覺之淨心所依無明之染由分心王心所之異
故具知相緣相之同知相同者王所解同緣相同
者王所境同更互與力名為相應三位本識名不
相應因根本無明熏本覺淨心令心體動具成三
細即三識心即是不覺三種相故致無別異由無
王所無互與力不可分別知緣相同名不相應亦
可三細近本覺心將不覺念不異本覺之心無殊
不覺之念真妄和合所成三細未成王所與本無
別故本論云即心不覺常無別異復明二障及與
二礙二障即是六麤中前四第一智相俱生法執
二相續相分別法執法執為首引生一切諸所知
障三執取相俱生人執四計名字相分別人執人
執為首引生一切諸煩惱障二礙即是根本無明
名為智礙礙後得智不達事故六染名為染煩惱
礙礙根本智不證真故何以二障外更立二礙耶
答寬狹不同故斷不斷別故寬狹不同應為四句
一寬而非狹謂煩惱礙攝二障故及三細故二狹
而非寬所謂智礙唯是獨頭根本無明三亦寬亦
狹所謂二障攝彼相宗執障盡故名為亦寬不攝
三細根本無明名為亦狹四非寬非狹謂除前相
斷不斷別對性相宗決擇異故二種執障兩宗俱
斷智礙一種性宗定斷相宗不斷以彼相教說不
及故染煩惱礙性宗俱斷相宗唯斷三相應染不
<pb n="739"/>
說斷彼三不相應染故下論云立二障門據一向
斷立二礙門據斷不斷斯可證矣別明生滅即當
共相就事本識分麤細異若麤生滅即與分別事
識相應此言相應非取知相緣相同故名為相應
但以共相麤顯生滅與彼事識能作遷流名為相
應若細生滅雖是共相其相沈隱望與三位本識
遷流名不相應麤中之麤執相應染不退凡夫為
自境界麤中之細後二相應細中之麤初之二種
不相應染及取業識俱合一分分清淨人為自境
界細中之細俱合動相一分細者及取獨力業相
全分滿清淨人為自境界復明四法相熏相生染
法淨法起不斷絕言四法者一真三妄一真之內
收四無為三妄之中攝五有為三妄能熏熏彼一
真一真明白實無垢累實無染汙因染熏故即有
染相致令二種生死染法起不斷絕一真能熏熏
彼三妄三妄闇黑實無智明實無白品以淨熏故
即有淨用致令五位福智淨法起不斷絕二種生
死業識妄心有上熏力反熏無明增不了相令彼
轉勝勢力漸強名生緣惑復熏本覺添動搖相即
當無漏有虗妄行為生因惑獨力業隨二相俱合
細分得無漏行資助能感俱合動相細分之上建
立壽限名為變易即當有有及與無有此變易苦
無始本具論就顯說唯云能令已得出離三乘聖
人受變易苦又此業識有下熏力順熏事識分別
發業俱生潤生招感現識體上異熟壽限成就名
分段苦問業繫苦相是第六麤論釋六麤皆意識
地今說總報於現識上既非意識豈為愜當答論
從多分及業有力繫縛處說皆意識地不可異熟
總報壽命在前六識五位無心應屬命謝設若別
於第七識上建立壽命又以第七非能所招兼非
異熟無記識故若說現識釋論明指現相現識異
熟無記淨白相故論說非虗應遵此解復於俗門
開三大義一者體大謂本覺心五人平等諸時不
轉以為體故二者相大本覺體上圓滿有名無名
功德過恒沙故三者用大本願無盡離相不著能
所平等無相現應隨見麤細用無邊故因明三大
通以兩重料揀有二一者所入三大即是後重義
開三大正當後重真俗六門所依所入第一義諦
體相用故以義準法於體大中開一一體多一體
等二者能入三大復有二種一者前重能入三種
大義此又有二一法中三大一體一心門中雖有
三大然無雙立唯有第一一而無第二一等即三
諦中真諦三大三自一心門中三大齊立具足圓
滿即三諦中俗諦三大二義中三大體分真俗相
用亦然二者後重能入三種大義復有二種一法
之三大於真俗諦各說三大真諦門中雖有三大
無雙立故俗諦門中具明三大無一闕故二義之
三大後重能入六門之內約理亦有三重真俗二
諦三大次明對治五種人見二種法見五種人見
計有總相主宰之義名為人我是佛法內初學大
乘凡夫之人迷教妄執非外導等所起我執問據
論所說並真如上妄生異見云何說為人我見耶
答有二義釋一云初學凡夫有人我者起此異執
從能執人有人我故名人我見二云由如來藏有
二種義一是本覺義即屬人攝於上妄執名人我
見二是理實義當所觀法今取初義說為人執初
二於空謬執後三於有倒知隨五計執立五對治
廣如下辨二種法見執一切法各有體性此中正
治二乘法見一執生死實有極生猒怖二執涅槃
實有極生忻慕對治彼執令其了達五蘊生死性
無起滅本是涅槃何生忻猒復次發趣道相有三
一信成就發心有兩重解初重說信成就之人有
遇三緣而能發心有遇四緣方能發心後重正辨
<pb n="740"/>
所發三心四方便行八相利生乃至不怖下劣不
畏上勝二解行發心正三賢位若從顯說二住已
去初地已前皆解行故三證發心始從初地乃至
十地金剛心還名證發心所證真如以依轉識說
為境界轉識即取動轉生滅通麤細識或三細中
第二轉識舉中亦攝業現識故兼以十聖又發三
心所謂真心及方便心并業識心故知業識亦為
所依然以正證理智一味能所雙亡實無境界故。
<other>四開修秘鍵</other>即修行分若謂證入摩訶衍法當起
四信及修五行能趣入故言四信者第一信真令
心平等第二信佛令心忻德第三信法令心進行
（信前正義對治邪執發趣道相起勝行故）第四信僧令心無諍因斯四信
能起五行復憑五行還成四信猶足目之更資類
膏明之相賴言五行者即六度行但合五六為止
觀行然斯止觀即是定慧要在雙行勿容一闕照
散寂故照有無故照事理故照自他故一翼之鳥
難高翔故兩輪之車能廣運故以止觀行治凡小
過出生死之苦海登圓寂之覺山故也而復障厚
魔侵心搖邪撓要識四邪須起四治出繫縛地入
解脫域言四邪者一邪魔二外道三鬼四神此四
邪類若就偏增邪魔多分造作天身外道多分造
作人形鬼神多分造作怖畏地獄餓鬼畜生修羅
四惡趣境亂行者心或復四邪通現諸境有順益
相有怖畏相亂行者心又邪魔多令作惡外道多
令捨善鬼多障身神多障心行者若遇如前四邪
來作障難起四對治則除過患一隨順對治應觀
彼境但是自家本覺實德凡諸邪類無不從化二
相違對治即以方便逆違相反汝欲教作我不順
從三俱行對治或認為德或斥為邪但於一時逆
順雙治四俱非對治於彼境界無念無慮不著不
求無依無住不亂不障故本論云當念唯心境界
則滅終不為惱故。
<other>五勸持誡謗</other>即利益分謂以總字具收兩重所入
八法以本攝末亦收兩重能入八門如是大乘若
不疑畏不怯弱不輕賤不誹謗發決定心堅固心
尊重心信敬心則入五位之人不斷三寶之種感
諸佛親口授成佛妙記若諸眾生於一食頃向此
深法觀察思惟福廣十方微塵數量若披文義經
歷晝夜所獲功德及招福報假使聖賢難稱何況
凡小能讚於一晝夜德尚無邊況百晝夜福何窮
盡不可思中不可思故不可說中不可說故其有
眾生反於此論生慢生疑或嗔或謗所獲罪業及
招苦報亦賢聖難宣豈凡小能說歷十方之無間
受萬𤳖之深殃害自他善根伐因果聖命斷三寶
種杜二依源故宜奉持深生仰信。
<other>六依義判教</other>教類有五一者小教二者始教三者
終教四者頓教五者圓教然斯五教賢首創立清
凉重修解義釋名如疏及記若依此論所解四中
真俗二門判歸五教正當頓教（如釋論指從假入實泯相歸性是論
本意故正頓攝）亦兼終教（依如來藏成攝主識緣起無性一切皆如如不礙事故兼終攝）。
今主上親示諭云歸敬頌後龍樹既云欲開隔檀
門權顯往向位準此所陳故知斯論正屬頓教亦
兼終教。
聖心所決誠謂指南或可就於立義分說不二大
乘唯於第五圓教所攝以是離言所依果海故其
三十二若門若法總屬因分理應亦具舉一全收
無礙義故亦於第五圓教所攝若以三十二種門
法約其歷然各別義說則當終頓二教所攝此猶
且就彼攝此說若約以此攝於彼說乃至小教曾
無所遺此能包含無量義故雖攝小教義超勝故
故下論云為欲顯示法門廣大如虗空界義理無
邊如澄神海言說不能具談思惟不知其量故立
義分文雖十行經該一代義包五教理統千門等
<pb n="741"/>
海納於百川猶空含於萬像耳。
<other>七決擇論體</other>依生滅門或音聲言語或名句文身
或取假并實或通文及義或唯影無本或攝境從
心或收義歸體（以生滅門義歸多一心體）依真如門或唯如如
言或即句句真或以門從法（以真如門從一一心）以為論體
此但後重法中論體其後義中及前法義皆準思
擇。
<other>八顯示宗趣</other>此中有二一者通宗二者別宗初通
宗者即是十宗一我法俱有宗二法有我無宗三
法無去來宗四現通假實宗五俗妄真實宗六諸
法但名宗七三性空有宗八真空絕相宗九空有
無礙宗十圓融具德宗十宗屬教不繁具述但以
論旨略將指攝謂立義分不二大乘兩重門法後
三宗攝若說不二大乘唯於第十圓融具德宗攝
以是離言所依果海故三十二種若門若法總屬
因分理應合具舉一全收無礙義故亦於第十圓
融具德宗攝若以三十二種門法約其歷然各別
義說則當八九二宗所攝謂如後重真如門法即
於第八真空絕相宗攝生滅門法即於第九空有
無礙宗收如此後重二法二門既爾故知前後餘
門餘法亦然後別宗者於中有二一約立義分明
二約解釋分明且立義分別宗者應以因果大乘
能入為宗此中分三一不二大乘離言果海二兩
重所入帶言因分三兩重能入帶言真俗此之三
類總相所尚俱可為宗若別說時互通宗趣謂以
帶言所入為宗為令沒同離言不二為趣若以離
言不二為宗欲顯帶言所入為趣若以能入真俗
為宗為令契合帶言所入為趣若以帶言所入為
宗欲顯能入真俗為趣互望所崇是宗之趣總相
所尚宗即是趣又解釋分別宗者此論唯明二法
二門四種法門是所遵仰應以法界因果為宗顯
正破邪棄妄冥真不出此故釋斯一宗略分二義
初釋名後顯義初釋名者法界之言法含持軌界
具性分雖通事理今唯取性非取門中之理如下
所入十名之中有一法界真如所入名純白一法
界生滅所入名無盡一法界若法即界持業受名
或法之界依主受名因果之言或因亡招引之功
果絕變異之相或因有感果之能果有酬因之德
於中具有真如生滅二種因果因果不同作相違
釋後顯義者於此一宗復分四段文出華嚴大疏
旨則不同彼中法界不分能入所入之異多分義
當能入中理第一別開法界以成因果第二會融
因果以同法界第三法界因果分明顯示第四法
界因果融離自在第一別開法界以成因果謂真
如因果隨順為因得入為果生滅因果於中有二
雜染因果清淨因果清淨因果於中又二本有因
果始起因果斯乃隱本露末唯以因果互為宗趣
一論始終不離因果故第二會融因果以同法界
謂雖純白無盡有異而一法界體性常同唯是所
入第一義諦此為根本其真如生滅二種因果即
是真俗二諦攝二因果之末歸一法界之本則知
此論唯以第一義諦法界為宗故第三法界因果
分明顯示法界即當第一義諦因果即收真俗二
諦真如生滅屬二可知此之三諦互為宗趣本末
俱存分明顯示論中顯相但當第三密意不無前
後義故第四法界因果融離自在曲有七門此中
法界亦目所入第一義諦因果亦是能人二諦一
由離相故因果不異法界即因果非因果也此即
相為宗離相為趣或離相為宗亡情為趣下六準
思二由離性故法界不異因果即法界非法界也
三由離相不壞相故因果即法界時因果歷然則
以非因果為因果也四由離性不泯性故法界即
因果時法界宛然則以非法界為法界也五由離
<pb n="742"/>
相不異離性故因果法界雙泯俱融逈超言念六
由不壞不異不泯故因果法界俱存現前爛然可
見七由五六存泯復不異故超視聽之妙法無不
通於見聞絕思議之深宗未曾礙於言念上之四
門初一即性之相次一即相之性三性相雙顯四
性相無礙故即照而遮即遮而照雙照雙遮圓明
一觀契斯宗趣矣。
<other>九興傳時代</other>有二初明興發後示傳通初興發者
自能仁趣滅異見爭驅群靈兀爾如盲世界冥然
若夜有馬鳴龍樹韜藏實德示現權宜大光妙雲
雖本成於果道不動極喜而迹寄於因門現六種
形著百本之雅論下四王界入大海之深宮慈願
心普應塵方理量智深窮法界師則先造於本論
資乃後演於釋文遂使惑雲風卷於義天高懸佛
日識浪鏡澄於覺海普運真乘讚圓音而始布竺
乾應命寶而今興遼國二師正顯具見下文後傳
通者本論二譯一梁朝西印度三藏波羅末陀承
聖三年奉勑於建興寺譯成一卷題云大乘起信
論二大周于闐國三三藏實叉難陀聖歷三年奉
勑於授記寺譯成兩卷題名同前釋論一譯即後
秦中天竺三藏伐提摩多弘始三年奉勑於莊嚴
寺譯成十卷題云釋摩訶衍論然釋論中全具本
論若別摘出應立題云摩訶衍論是則本論通前
總有三譯然斯釋論肇從秦代迄至
皇朝僅七百年間未曾流布遘一千運內方遂傳
通我聖文神武全功大略聦仁睿孝天佑皇帝位
纂四輪道逾三古蘊生知之妙慧賦天縱之全才
性海深游梁武帝空修福善仁澤普洽唐文皇自
減英聲三乘八藏以咸該六籍百家而備究潮音
演旨掩義解之高流麗藻摛詞得文章之大體至
於禪戒兩行性相二宗恒切熏修無輟披翫三寶
荷住持之力萬[邱-丘+(看-目)]飲清淨之風功德無邊稱揚不
盡[(奧-釆+米)-大+ㄎ]若清寧紀號之八載四方無事五稼咸登要
荒共樂於昇平溥率皆修於善利。
皇上萬樞多暇五教皆弘乃下溫綸普搜墜典獲
斯寶冊編入華龕自茲以來流通寖廣此論也總
十軸之妙釋窮五分之微詮百億契經說示盡皆
符會一代時教包羅無所闕遺了自心之智燈照
本論之釋鏡其功也大詎可得而言矣。
釋摩訶衍論卷第一
釋曰十剖析文義大分為三初明論題次辨論主
後解論文初中有二上五字正顯題名下三字因
彰卷次初中釋字目末論摩訶衍即所釋論字通
本末所言釋者解說為義解門解法說俗說真使
幽關妙義豁然令秘藏宏宗炳著抉學人之疑膜
有類金鎞斷含識邪心無殊寶劒故名為釋摩訶
衍者此云大乘謂圓圓海性自成就諸佛菩薩二
乘異生故其所入法炳煥靈明沖虗妙粹不生滅
而獨立離名相以重玄逈超真俗二門頴標第一
義諦大字是法常徧為義乘字是喻運載為名徧
釋大者非中非外洞徹十方萬法咸周故常釋大
者無去無來冥通三際四相不遷故乘為喻者猶
如舟車具其運載果海因分性運法載故準下論
解唯取不二兩重所入共十七種獨名大乘餘十
六門不名大乘良以不二果海超出中道兩重所
入妙離二邊無相無名難思難議非真俗故為根
本故故唯十七獨名大乘其十六門若從所入根
本立號亦名大乘顯明運載誠在門中推窮勝能
皆從法作故知尅性但取十七論者研窮之謂也
以此釋論剖法剖義假設徵通覈妄覈真決擇本
末判因果而天懸日月分性相而易列乾坤辨柝
照然故名為論後因彰卷次舒布有規曰卷行列
不亂曰第數目居首曰一論有十卷此軸在初名
<pb n="743"/>
卷第一。
龍樹菩薩造
釋曰次辨論主龍樹之名從三義立一云以此菩
薩樹下生身龍宮成道故名龍樹二云龍為法身
樹為生身龍與樹異名為龍樹三云西印有山山
有大樹蔭五百龍彼樹之王名為龍樹常為諸龍
演說妙法從彼受名故稱龍樹楞伽經云大慧汝
應知善逝涅槃後未來世當有持於我法者南天
竺國中大名德比丘厥號為龍樹能破有無見得
初歡喜地往生安樂國等或名龍勝或名龍猛立
名雖異其體無殊然斯大士願滿塵方慈周沙界
因示居於極喜果實號於妙雲神異頗多具如別
說菩薩并造義釋如常。
頂禮圓滿覺（至）及諸賢聖眾。
釋曰後解論文通分為四一歸誠造意二明攝依
人三唱本作釋四示勸流通初中有二初歸敬伸
誠又二初傾依至寶此之一頌解有二番一者通
途釋二者別義釋通途釋者頂禮二字能敬之儀
圓滿等言所歸之寶能敬儀者頂局一身禮通三
業四生所尚莫過於身五體之中唯推於頂以頂
輪展敬表龍樹[虔-文+ㄆ]恭禮申三業歸依意請三通加
護所歸寶者圓滿覺言即目佛寶次五字法寶後
二句僧寶上句別歸本師下句總歸僧眾通歸三
寶即顯菩薩不自專己示學有宗也別義釋者此
一頌中則有二門一者總攝一切眾頂門二者禮
敬無盡三寶門總攝門者即解頌中頂之一字通
攝一切十方界中所有眾生諸頂輪故禮敬門者
解頌禮字已下諸句總取如上眾生頂輪禮敬無
盡勝三寶故圓滿已下所歸三寶圓滿覺者所歸
佛寶梵語稱佛此云覺也約此論文異餘教說
三十三種有佛寶故隨應含具同別住持三種寶
故且從後重生滅門說始自信心修至妙覺名為
佛地即是滿覺俗諦佛寶契多一心亦名佛地亦
是滿覺譬如燒木後合地故此是第一義諦佛寶
又真如門始自隨順乃至得入名為佛地即是圓
覺真諦佛寶合一一心亦名佛地亦是圓覺此是
第一義諦佛寶上據圓滿各就真俗分相別解或
復圓滿互通真俗攝相亦得如此後重四種法中
門法各二分別覺寶有四不同例於後重三大義
中十二門法即亦具有十二佛地共十六種如來
地故又準前重亦具十六故下論云一切諸佛本
所乘故一切菩薩皆乘此法到如來地故此論意
云過現未一切諸佛已今當一切菩薩無一賢聖
不乘如上三十二種若門若法到佛地故此由且
就因分說之若就果海即不二體名圓滿覺故第
十論引大本經呼此不二名圓圓海然其果海圓
極自在性本成就正是離言如來地故如論覺寶
有三十三法僧二寶義準如前下但屬文不繁廣
解覺所證法藏者顯所歸法寶法寶有四教理行
果覺字是果所證即理法字屬教藏字目行四種
具矣并造論大士即馬鳴菩薩以偏承恩故別歸
敬及諸賢聖眾即通歸僧寶何故初聖不唯自歸
而乃通取十方無量眾生頂輪同歸三寶由明了
知眾生頂輪與自身頂平等平等唯一真如無有
別異一味一相不相離故何因攝取成和南相欲
十方三世諸佛歡喜得十方三世菩薩讚歎使十
方三世法藏流布令十方三世僧伽熾盛問龍樹
菩薩證歡喜地下位功德悉已滿足何故下位諸
僧皆悉和南答由能歸人皆非同於自得位故若
自歸依唯應歸依離垢已上諸地聖故。
欲開隔檀門（至）分報師恩故。
釋曰後陳露深衷龍樹造論心願意欲興大智而
弘法令法久住運大悲而接物令物出離遂闢能
<pb n="744"/>
入二門使契所入中道故隔檀門者聖法記云入
如意藏門之稱喻真如門往向位者入如意藏門
之稱喻生滅門誠如所指以十所入中第四名如
意故望門分二一金王如意二滿主如意若順此
論正解後重法中二門應如上釋或例後重義中
六門前重八門亦分真如生滅別故以隔檀門及
往向位無揀言故合通兩重然詳頌意前解為優
利益諸眾生者即大悲化物利他行也分報師恩
故者即大智酬恩自利行也故智度論引經偈云
假使頂戴經塵劫身為床座徧三千若不傳法度
眾生畢竟無能報恩者唯有傳持正法藏宣揚教
理施群生修習一念契真如即是真報如來者正
同此也。
論曰（至）所以須造論。
釋曰後敘述造意此中有三初標起次別列後總
結初標起中言重釋者若望佛經已說本論復顯
名重若望本論已明釋論再解名重雖通二義後
釋為優為欲已下五因別辨一顯示自師師有二
種訓匠義邊取人為師世尊馬鳴皆我師故軌範
義邊取法為師二諦中道亦我師故或可亦通自
然智師自然性師配前可知以人為師如常可解
以法為師今略分別其體深玄其窮微妙就法指
陳略伸七解一生滅門中二清淨理名其體深二
染淨理名其體玄或復相反或復雙目於理亦通
下皆倣此二清淨覺名其窮微二染淨覺名其窮
妙微妙亦可準深玄釋二生滅門中二種本覺名
其體深玄二種始覺名其窮微妙三所入之中取
多一心名其體深玄滿究竟覺名其窮微妙四真
如門中離言真如離三假相名其體深滿三寶德
名其體玄依言真如離四句相名其窮微滿四法
德名其窮妙五所入之中取一一心名其體深玄
取得入門名其窮微妙六前後兩重真門所入名
其體深俗門所入名其體玄兩重能入八種真門
名其窮微八種俗門名其窮妙七不二果海離根
離教名其體深玄三十二種應根應教名其窮微
妙未得正證者謂十信未得正定聚故三賢未親
證法空故未出邪行者謂二乘外道及諸異生十
信已前未離邪故漠漠冥冥此有二解一云漠冥
即是不明了相論釋智礙漠冥之性此言意揀金
剛已還未出漠冥猶名不覺通論三聚依根顯法
成上深妙視之叵見念之奚臻矣二云漠漠之言
廣大之義冥冥之句深遠之詞顯上不二能所法
體瞻之莫覩其形思之不知其相焉窺[穴/(烈-歹+(跳-兆))]者瞻視
也二為利根者開真如門令入甚深一一心故為
鈍根者顯生滅門令入甚深多一心故所詮理者
詮猶顯也依門顯示所入法故三謂經論師以悲
願力均育萬類等賜一乘其恩也江海未深丘山
匪重固合罄心報効竭力弘揚亭毒者均養義平
等撫育諸生界故四道眼潛觀末世眾生異見雲
興邪心霧㙲起百千諍破百億經乃再建法幢重
開慧眼壞論宗者約破所依所尚之宗即百億經
約破能依所尚之宗即起信論五良由龍樹得遇
馬鳴親授論宗深達意趣故致分門日朗解義珠
圓普使當根皆如面會阿世耶者此云意樂總結
可知不繁別解。
已說本趣次說論差別。
釋曰二明攝依人有四一明論攝分二初結前生
後上句結前下句生後下皆準此無假數陳。
論有幾數（至）如意論攝。
釋曰後隨徵為釋有二初通明諸師論略伸三問
初問論有多小次問攝論多小復問本論何攝四
問之中利他故問廣陳三答先結頌答初一句答
第一問次六句二字答第二問後三字答第三問
<pb n="745"/>
後散釋答屬頌可知始從佛世至此論興乘分大
小之殊人有僧俗之異師資繼襲立歒徵通施展
辯才莊嚴至教故所造論有若干也其能攝論十
名如次準聖法記各翻名云如意珠論廣攝論本
廣釋狹論本狹釋廣論一向義論宗廣攝論雜論
字輪論神呪論偈成論散釋配頌答問可知。
馬鳴菩薩（至）斯論寶。
釋曰後別辨馬鳴論有二初明數文義攝初伸四
問一數二文三義四攝後述四答先結頌答四句
如次答前四問後解頌文全同上答九十九種華
文論攝意指馬鳴百部論中九十部論即向九種
華文論攝餘十部論攝義論收其猶此方所判論
藏乃有釋經集義論耳聖法記說九華文論一音
韻華文論二義林華文論三圖像華文論四一字
華文論五雜說華文論六阿說華文論七釋梵華
文論八釋釋華文論九內外具成華文論又云佛
滅度後一百餘年有一比丘厥號馬鳴當時造成
四部寶冊一起信論二玄理論三本源論四清淨
論故此本論是寶攝即此寶正當攝義。
十種攝義（至）同一種焉。
釋曰後彰義論名相初伸二問一問名字二問同
異後述二答先結頌答前五句答名字後一句答
同異後解頌文亦同上答而建立相同一種者十
論立義皆同一相以彼俱立三十三故備標本數
可引作證。
已說論差別次說藏差別。
釋曰二顯藏收有二初結前生後。
藏有幾數（至）藏焉也。
釋曰後隨徵為釋初伸三問一問藏數多少二問
攝藏多少三問本論何收後述三答先結頌答初
二句答第一問第三句答第二問第四句答第三
問初句或字為對十億八千法藏頌中不彰故置
或字後長行中文多易解但逐難指五十一者略
有三義如文可見法界法輪者眾音同性無非法
輪故華嚴云言音實相即法輪故實相既是法輪
語言寧非佛事又攝大乘云無不從此法界流無
不還歸此法界色相盡是真如音聲無非佛語補
特伽羅即數取趣正當人義謂頻造業往諸趣故
仁藏等者若隨世俗釋愍傷不殺曰仁清察不盜
曰義防害不婬曰禮持心禁酒曰智非法不言曰
信此之五種王者依之以治國君子奉之以立身
用而無替故曰常矣若依勝義釋仁則不殺之慈
義乃不盜之行禮謂不染之德智謂不飲之操信
當不妄之約故知人之一藏列以五常若就世俗
但使一生撿束或依勝義則通多世防修故借俗
名以彰佛理不可言說清淨報空者謂不得撥無
天報是空清淨報言即指天趣欲色諸天悉有光
明皆清潔故故正列中但云淨藏即屬天也捺落
迦者無愛味故無憙樂故有說捺落此翻為人迦
名為惡惡人生處故建是名如是諸藏至法藏者
十億八千并前頌指五十一藏唯是所攝根本三
藏唯是能攝增數十藏通能所攝根本三藏出體
釋名諸教多明此不繁引此論通別所攝可見三
藏通別如清涼云然此三藏約其所詮略有二門
一就尅性經詮三學律詮戒定論唯詮慧二約兼
正經正詮定律正詮戒論正詮慧兼各通三今此
中意雙具二門持其已下別解藏義偏就行法以
彰含攝謂能顯理及證果故。
已說藏差別次說經差別。
釋曰三辨經依有二初結前生後。
經有幾數（至）是故無失。
釋曰後依文釋相有二初問答通所依初伸三問
一問經總多少二問攝經多少三問本論何依後
<pb n="746"/>
述三答先結頌答初一句答經總數次十句答攝
名數後一句答論所依後依頌釋通分三段初舉
數指攝次徵列總結列中以十二名就此方言一
契經二應頌三記別四諷誦五自說六緣起七譬
喻八本事九本生十方廣十一希法十二論議後
明依問答且明依中總則百洛叉經并十二分為
論總依別則一百部經或論議分為論別依又問
答中聖法釋云婆薩伊伽諾此云精＆CB18619;（胡光）甚極微
小猶如兔毛而能容受滿十方中明闇之色標多
羅咀提此云氣⿰糸系龍王舌上有一氣絲甚極微細
猶如頭髮而能出納滿十方中種種密雲此論亦
然含容出納皆無礙故。
別所依經（至）開示顯說。
釋曰後問答別所依初伸三問後述二答亦先結
頌及後釋文答問配屬披文可見。
已說經差別次論當造人。
釋曰四彰造人有二初結前生後。
契經異說（至）何所攝耶。
釋曰後依文釋相有二初六經說應異又二初標
問先問幾經異說後問六時何攝。
頌曰（至）無有相違失。
釋曰後述答有二初結頌上二句答前問下二句
答後問雖引六經唯是一人出世隨根摧邪造論
今起信論聖法記說佛滅度後一百餘年馬鳴師
造賢首引經六百年造此論下說位地生處父母
等故論疏記文各取一故。
論曰（至）云何為六。
釋曰後散釋有二初釋上二句有三初標徵。
一者（至）徐自命終。
釋曰次釋相有六一將入滅頌中十句文有三節
初三句讚德益物次三句聞滅傷心後四句師去
資隨準聖法記說六時中造論名數指此馬鳴未
涅槃時造懺悔業障大海論等四十部華文論。
二者（至）汝當不能自。
釋曰二三百年此師造六部論文一三昧論二合
一論三微妙論四中藏論五歸真論六徧滿論。
三者（至）諸外道輩。
釋曰三六百年此師造對治邪智入道論等二十
部華文論。
四者（至）建立佛法。
釋曰四八百年此師造大總地論等三十部華文
論。
五者（至）安立佛幢。
釋曰五一百年此師造四部寶如前已列。
六者（至）入於寂室。
釋曰六始成佛耐也者耐謂堪忍良以改沙門相
現龍王身堪忍耐於劬勞忻利安於含識言雖涉
於傷憫意密讚於功能今重言耐也如再歎善哉
次三偈分為三段初四句慶聞決疑次五句陳佛
鑒迹後三句奉教遵依寂室之言涅槃異名。
是名為六。
釋曰後結數。
如是諸經（至）無相違過。
釋曰後釋下二句解造人攝已見上文。
馬鳴菩薩（至）何因馬鳴。
釋曰後一人變現殊有二初伸三問初問地位次
問生處後問名因。
頌曰（至）從過去立名。
釋曰後述三答有二初結頌初二句答地位第三
句答生處後一句答名因。
論曰（至）名曰馬鳴。
釋曰後散釋初本高迹妙次處勝親崇後宿種名
因依此論中所陳事狀千馬現身名馬千鳥出聲
<pb n="747"/>
名鳴合此二物共立一名菩薩從彼以彰嘉名非
輪陀所致蓋菩薩能為復有三義名為馬鳴一菩
薩生時感馬嘶鳴二菩薩撫琴令馬悲鳴三菩薩
說法餓馬齊鳴由此多瑞故曰馬鳴。
已說人別相次唱本作釋。
釋曰三唱本作釋分三初歸敬本趣分次發起正
陳分後結前迴向分初中有二初結前生後。
本曰（至）救世大悲者。
釋曰後依文釋相分二初二頌歸敬又二初一頌
佛寶復二初唱本此頌但取命盡十方為總攝門
却取歸字及後三句為歸向門此解體例別是規
程蓋聖智之特高非常情之可迨故也。
論曰（至）大悲者故。
釋曰後作釋有二初科分略辨總攝門中十方九
有三界四生通取眾命悉無餘故歸向門中以前
所攝無量眾命傾依滿足大法王故將命歸者表
敬極故。
論師舉幾德（至）其相云何。
釋曰後問答廣明有二初問先問聖德多少後問
請示德相。
頌曰（至）終不出此數。
釋曰後答有二初結頌初二句總答德數次四句
別答德相後二句釋此能包。
論曰（至）總相讚歎。
釋曰後釋文有二初總指通妨馬鳴已下總明德
數佛果已下釋通外妨迎字為仰義乃昭然。
云何（至）故成八種。
釋曰後別示行相有二初略明德數頌中八字備
包眾德。
云何（至）十種第一。
釋曰後廣顯德相有二初辨明有六一問答十㝡
此顯諸佛不共功德無上第一故名為㝡四住地
者楞伽經云欲色有及見說是四住地此唯揀出
無明住地前四發潤重故偏說言頓斷者賢首大
師義分齊說賢位伏現初地斷種十地弃習此據
見道一時斷種故云頓斷至第三論更明此義若
依始教分別之障見道皆除俱生之惑金剛道斷
五教斷惑如義分齊。
云何（至）十種殊勝。
釋曰二問答十勝力無畏等功德難思舉十表圓
皆殊勝故。
云何（至）十種作用。
釋曰三問答十業功能自在利樂無方作用難窮
故名為業。
云何（至）十種周徧。
釋曰四問答十徧功周法界量等虗空性德無涯
故名為徧。
云何（至）四種圓滿智。
釋曰五問答四智如其次第以配始教妙觀平等
成所大圓名義相當更不繁引。
云何（至）四種解脫智。
釋曰六問答四無礙法義詞說即所緣境無礙屬
目能緣之智法無礙者了知諸法真實相故洞照
一心真實性故義無礙者了知空等共相境故達
生滅等麁細相故詞無礙者常以假名談法性故
樂說無礙言音無斷演諸教故詞說二種而分異
者總說法義謂之為詞委細別說謂之為樂又詞
多說法樂多說義故二差別具辨義名如餘廣說。
自在之言（至）故不別釋。
釋曰後會指分二初會通自在徧前六德皆無罣
礙謂十最自在十昧自在等。
色相名義（至）廣顯說。
釋曰後指陳色相始教但說三十二相終教說相
<pb n="748"/>
八萬四千圓教說具十蓮華藏微塵數相但隨根
器差別故致經文異說今論終教故有若干欲知
名相指在總持。
已說覺寶次說法僧。
釋曰後一頌法僧分二初結前生後。
本曰（至）如實修行等。
釋曰後依文辨相有二初唱本此頌初句彼身體
相為體攝門頌初及字并下三句一十四字為總
達門末後等字通顯二頌歸敬之意故不別科。
論曰（至）和南之意。
釋曰後作釋有二初科分略辨體攝門中十方世
界萬類有情各具依正之體益有流轉之相收彼
體相悉無餘故總達門中用前無量眾生體相總
達殊勝法僧寶故以身歸者顯仰重故總達二字
解頌及字等之一字等取多義謂攝圓滿命根同
歸勝妙寶故又令四相眾生獲得常住身故復為
明了自他唯一真如相故兼收佛喜僧讚法藏恒
流布故言和南者即歸仰也。
論師（至）其相云何。
釋曰後問答廣明有二初問法僧多少請示行相。
頌曰（至）有多類僧眾。
釋曰後答有二初結頌上二句答前問下二句通
外妨。
論曰（至）各差別故。
釋曰後釋文有二初明前二句有三初依文略辨。
法謂教法（至）無諍論故。
釋曰次舉本廣明解前本論頌法性真如海此一
句中含三種故法字收教軌物解故性真如者目
其理故論中如次解於三字謂顯圓成為諸法體
離虗妄依他絕執著徧計耳海字屬果德深廣故
第三句全即配行法攝持眾行故立藏名如實修
行取十地僧如字正是所證十如實修行言目十
正智理智契合故稱為僧後解僧義於文可見。
何故取命（至）無邊際故。
釋曰後通前問答有三初徵釋身命義別分二初
命馬鳴菩薩謂順自宗發同體慈觀諸眾生同一
相續盡攝壽命為能歸敬故於命下標舉十方。
何故取身（至）不動身故。
釋曰後身欲令無常四相之身轉易常住四德之
身故於身中復標其相。
何故八聖（至）極甚深。
釋曰次徵釋取他身命此一科中有三段別初問
馬鳴造論唯合自己身命歸敬為求冥加何須更
攝他人身命同歸敬耶次答由馬鳴師明了識知
自他無二凡聖無殊唯一真如平等一味豈可不
攝無量身命問明了一味何覩多身既見多身寧
知一味答相不礙性故見一味性不礙相故覩多
身事理無礙一多自在此上且依生滅門說若復
別就真如門說能歸所歸順順如如自身他身寂
寂湛湛一味一相無縛無生本性和南成歸敬相
後重義中真俗六門前重八門皆具投誠準此可
見後承文便乃釋等言義具多端故知甚深。
何故攝取（至）不斷絕故。
釋曰後徵釋取他成相問中既知身命一味一相
何須存相攝他歸敬答中良由攝生順本願故諸
佛歡喜又由攝生順法侶故菩薩讚歡復由攝生
順受持故法藏流通。
馬鳴菩薩（至）并上二地。
釋曰後解後二句有二初問答分三初徵釋下地
問中馬鳴現居八地住心七地已前及八入心功
德滿足唯應歸向八地滿心并上二地何以頌中
如實修行通收十地前之七地及八入心何須敬
仰答中良由馬鳴同體大願通攝三聚為能歸人
<pb n="749"/>
其中既有八地已前乃至邪定諸眾生類故合通
敬前七地僧及八入心若望自歸但歸八地滿心
菩薩并上善慧法雲二地。
若爾何故（至）彰顯示故。
釋曰次徵釋地前若許前前下位通敬後後上位
爾者何故不取地前互為所歸人耶答非是地前
無所歸人以顯舉十地諸聖上位影兼三賢十信
下位故不別標蓋影顯爾。
法雲地（至）影顯示故。
釋曰後徵釋地滿問以能歸上既取三聚法雲地
聖亦攝住中為復十地滿心菩薩若作能歸為歸
何僧答謂有佛地最勝僧寶為所歸僧問若法雲
地許歸妙覺何故前頌不別標耶答顯舉法雲下
位既爾兼彰妙覺上位亦然故不別陳亦影顯故。
是故（至）有多類僧眾。
釋曰後合頌。
已說法僧次說本趣。
釋曰後一頌本趣有二初結前生後。
本曰（至）佛種不斷故。
釋曰後依文辨相有二初唱本前三句為斷絕門
後一句為連續門。
論曰（至）解脫門。
釋曰後作釋有二初依頌總明文二初科分。
斷絕門中（至）正信故。
釋曰後解釋有二初斷絕門標徵可知解釋有四
一除疑惑謂於大乘堅固淨信永離疑故當立義
分并解釋分顯示正義二除猒捨謂於大乘發起
精進永離捨故即當分別發趣道相兼修行分三
除邪論謂於大乘發生正見永離邪故此一通當
顯示正義對治邪執四除執著謂於大乘得七對
治永離執故此一偏當對治邪執或總配釋於理
亦通合頌可知。
連續門中（至）不斷故故。
釋曰後連續門標徵可知解釋有三由造論故令
信修證致佛法僧永不斷絕僧中宮殿謂所證理
廣大寬愽周徧莊嚴依止居遊寂然悅樂從喻彰
名故云宮殿正後二僧者本後二智也合頌可知。
頌眾生言（至）不斷耶。
釋曰後逐難別顯有二初伸二問初問此論所化
眾生寬狹後問擬治幾障三寶不斷。
頌曰（至）建立三不斷。
釋曰後述二答有二初結頌上二句答初問下二
句答後問。
論曰（至）圓滿果故。
釋曰後釋文有二初明上二句又二初依義總明。
然三聚門（至）須彼初門。
釋曰後分門別顯標徵可知解釋有三一無信異
道不信業果名邪定聚入位賢聖名正定聚十信
雖修由未入位名不定聚二異生十信未有善根
名邪定聚圓滿果佛名正定聚三賢十聖皆未究
竟名不定聚三無求凡夫名為邪定證真十聖名
為正定十信三賢名為不定總結連前多不別科
蓋避文繁下皆倣此三種取初順教理故。
為欲對治（至）不斷之義。
釋曰後解下二句有二初總顯二門為令四障斷
除故使三寶不絕。
云何為四（至）是名為四斷。
釋曰後別示四斷。

<other>釋摩訶衍論贊玄疏卷第一</other>

<sarticle>釋摩訶衍論贊玄疏卷第二</sarticle>

<pb n="750"/>
中京報恩傳教寺崇祿大夫守司空詮圓
通法大師賜紫臣沙門　法悟奉　勑撰
已說本趣次開總體。
釋曰次發起正陳分有二初開示總體又二初結
前生後。
本曰（至）是故應說。
釋曰後依文示相有二初唱本能入十六名為有
法所入十六并及不二名摩訶衍此據尅性唯十
七種立名大乘非十六門若爾兩重能入既非大
乘即非總體應十六門不在此科答科就甚深所
入言之舉勝攝劣故無有失既爾何故不就㝡尊
不二別伸科判攝彼所餘良以不二離根教故不
可顯示唯就所入言開總體因門因法誠廣誠深
益根既寬故宜應說。
論曰（至）作依止故。
釋曰後作釋有二初分門略顯由能入門能顯所
入甚深理故詮猶顯也由所入法與能入門作依
止故。
有法者（至）摩訶衍體。
釋曰後依義廣明有三初總解文義總標門法作
業之相者此有二解一門法之言合之為一不取
本法唯指能入由依其門能起信根信彼本法并
及不二摩訶衍故良以能入十六正為發信之因
緣十七大乘但是所信之境界故知門者能作業
也二門法之言離之為二通門及法親生信根門
能作業疎生信根法亦能作作業之言發用之義。
信決定進心（至）於禮樹故。
釋曰次別釋信根有二初名位喻況信根二字兩
番解釋初番名位即信為根兩句解名兩句解位
問修行分說四信五行諸教多明信解行證不唯
生信亦起行等何故此中偏說信耶答良以信者
切用殊絕根力善財斯為首故賢聖等妙此為先
故功德母故道果源故後番位相信滿成根十信
稱信賢位已去信方成根此上明位自下顯根兩
種梵語未見翻對前如萍菟之類比信無根後同
松栢之屬況位有根。
信根有幾義（至）是名為十。
釋曰後問答義相初雙問二字後各答十義先頌
次釋於文可見信十義中欲配位地恐涉穿鑿根
十義中諸位相望俱有理故。
能入所入（至）自當顯說。
釋曰後餘指下辨兩重門法立義廣明。
已說總體次明建立。
釋曰後通分五分有二初建立五分又二初結前
生後。
本曰（至）勸修利益分。
釋曰後依文示相有二初唱本。
論曰（至）法如是故。
釋曰後作釋有二初總明分次第又二初略徵釋
化生之法必如然故為欲已下廣出此意。
此義云何。
釋曰後廣徵釋有二初總徵雖言化法如是請示
次第所以。
為欲顯示（至）因緣分。
釋曰後別釋有五一因緣分藥因病設教藉根興
無疾何假於藥方離根寧宣於教藏故依三聚立
此八因別興四分之文普拯群生之類有喻法合
於文可見。
為欲顯示（至）立義分。
釋曰二立義分亦有喻況法說雙合如意寶珠有
教所說金翅鳥心後成此珠有教所說遮多梨鬼
變為此珠有教說佛舍利法欲滅時變為寶珠有
教說龍福力感得出寶奇妙神珠智度論說龍王
<pb n="751"/>
頭上有此珠故報恩經說龍王耳內安此珠故有
說龍王藏深密處有說龍王安自腦中此寶雖一
功力彌多作眾寶之攸依欲千珍而隨雨猶枝葉
之根本若流派之泉源比兩重所入之大乘為十
六能依之總體據法雖唯一性就根乃分兩重門
有多差義非一勢故下論云法體不分義門得別
寶既大龍所用法亦利根能承然如意珠但喻兩
重所入十六非況不二以不二體唯是果海離根
宜故離教說故若爾兩重所入既有十六豈順此
中摩訶衍法雖唯是一答兩重所入尅體唯一隨
能入門說有十六如太虗空本無有二禽族翔翥
似見其跡鸞跡所印名鸞跡空鳳跡所印名鳳跡
空百禽並印跡亦隨多然其虗空何有二體跡下
之空即況兩重所入十六即空之跡即喻兩重能
入十六如是所入隨十六門立十六名能入若至
百六十門所入亦立百六十名故論合云而為恒
沙法門體性又云利根智者乃所領解故。
為欲顯示（至）解釋分。
釋曰三解釋分如意珠藏萬寶雖盈千門不開群
龍安了要闢多戶方益群龍大乘本法雖圓千義
不細開解鈍根寧知要假委分鈍根方解然上立
義判為利根故此解釋說為鈍器然此分中復有
利鈍二門之中如次可見。
為欲顯示（至）修行信心分。
釋曰四修行信心分此中喻法皆含縱奪且初喻
中文置雖言表承上義謂前如意善雨眾珍讚寶
勝能名為妙術功能無盡復號圓德如是妙寶雖
眼見耳聞心解口說門或不入藏乃奚臻宮若不
登寶何得用若法說者於前二分廣略教義雖口
誦心思設勤加修行勝進不退乃喻金剛若正信
未起寶藏何階邪定未出玄理難符故立此分激
物信修也。
雖開（至）勸修利益分。
釋曰五勸修利益分雖分立廣釋略法門縱示修
行起信行相然怯弱之輩聞立義分多廣法門知
而不修鈍根之人聞解釋分少略法門學而不解
信心既阻行業復虧倦法海之深游退覺城之要
路若逢勸進必漸勤求備修百行之因圓證十身
之果如無勸筞豈免沉淪惑起恒沙縛纏無性以
見此利故勸修行。
有何因緣（至）勸修分所攝。
釋曰後別釋不增減初問後答答中有二結頌釋
文嗢陀南者此云集施能以少文攝括多義施散
於他令誦持故。
已說建立門次說唱章判說門。
釋曰後唱章判說有二初結前生後。
本曰（至）所以造論。
釋曰後依文釋相有五一因緣分有二初八因起
四分又二初唱本論舉八因根唯三聚隨緣增而
起四分化眾修而趣一乘。
論曰（至）作正因緣。
釋曰後釋文有二初緣體行相分二初約分明因
又二初依分標門復二初指因起分。
初一因緣（至）謂前三門。
釋曰後隨因列門能化屬自後四分論所化即是
三聚眾生善功唯取教功根益除諍為令息疑止
謗後之七因各具前三無第四者以諸除諍後定
絕疑。
今當舉相隨次別釋。
釋曰後舉相隨釋有二初總標。
因緣總相（至）自當顯說。
釋曰後別釋有四一起立義分又四一能化門此
第一因即與前重八種大乘根本總體作正因緣
<pb n="752"/>
又與前重能入八門後重能所十六門法二十四
種分離別相作正因緣因緣之總相目之能化門
總別相對四句易知非明不二者以離根教故。
為令眾生（至）眾生故。
釋曰二所化門不定聚中有三十人以十信中位
位皆有入住出別故成三十後四十心隨心分三
故成一百二十種人。
離一切苦（至）總相之樂故。
釋曰三善巧門普緣三聚宣說兩重欲令無量之
根永離無常之苦獲二依果證一心源故。
非求世間（至）初因緣。
釋曰四除諍門恐有愚人妄生疑念論主但居不
動未及法雲通緣上地之人皆為所化之境者非
利他故唯顯自能欲求高名擬希厚利虗言被上
正意榮身豈容下地之人反化隣佛之聖為遣此
輩所發疑心自通而言我久成道為滿本願助化
群生非求人世之滎權示藍修之位藍修有本元
是濫字未知適從難以詳定。
第二因緣（至）成正覺故。
釋曰二起解釋分有二初第二因有三初能化門
解釋分中總有三門今取前二顯示正義對治邪
執為能化門根本義者一心法界作智作理之本
真俗二門為實為假之本七種對治遣人遣法之
本望人作本義顯可知若能達此成正覺故。
令諸眾生（至）眾生故。
釋曰次所化門正取邪定為所化根。
正解不謬（至）第二因緣。
釋曰後善巧門正義之功治邪之巧令遣謬解使
拂邪心出一闡提入十信位。
第三因緣（至）三種發心。
釋曰後第三因有三初能化門取解釋分發趣道
相三種發心為能化門。
善根成就（至）諸眾生故。
釋曰次所化門上品十信十解一分即信成就發
心十解多分十行十向即解行發心三品十地即
證發心。
於摩訶衍法（至）第三因緣。
釋曰後善巧門不定聚一分即十信上品正定聚
全歷三發心出自分位入勝進位勝自位故。
第四因緣（至）出興門。
釋曰三起修行信心分有四一第四因有三初能
化門第四分中宣說開示信如佛法僧修施戒忍
進與彼為因被不定人。
善根微少（至）不名成就。
釋曰次所化門十信位人不同前來與正定聚位
位各分三品別異通計聖凡正定不定共有一百
五十品人今論意謂不定聚人別分三品以十信
人微薄闇鈍發心求道其實甚難從第三因分出
不定十信上品此第四因分出中品五六七因分
出下品依論分齊三品十信後五善根具足名為
上品前五善根未具名為中品實義為論唯第五
心名為中品以次下說前四種心皆下品故今望
前四轉齊第五故皆中品初心業障海深二心見執
過厚四心怖信難成如是三種皆下品故不同正
定如後問答此中所化但取十信前五心人善根
微劣未是具足欲化是人令獲後五轉為上品入
信成就故此下文信心分釋為邪定人說信心分
為不定人說修行分未信令信已信令修其法爾
故或通利故據此中說四五六七為因之根但取
不定中下二品蓋就顯說無相違過前後因根準
此可解。
修習信心（至）第四因緣。
釋曰後善巧門。
<pb n="753"/>
第五因緣（至）出興門。
釋曰二第五因有三初能化門第四分中進門之
終唯取有障修行精進一節論文與彼為因講者
引彼於此應敘。
此中眾生（至）分際門。
釋曰次所化門。
消惡業障（至）第五因緣。
釋曰後善巧門令十二中初心下品禮懺勸請隨
喜迴向得免諸障善根增長。
第六因緣（至）作正因緣故。
釋曰三第六因有三初能化門第四分中取止觀
行一節論文與彼為因。
凡夫二乘（至）一切二乘故。
釋曰次所化門不定二心邪定二乘由彼二乘志
意狹劣於無上乘猶若敗種故判邪定別以止觀
化彼二類。
對治心過（至）第六因緣。
釋曰後善巧門兩輪具闕益損門中修止對治凡
夫著有過失又捨二乘樂空過失修觀對治二乘
離悲過失又除凡夫懈怠過失故知兩輪通治凡
小眾生心過。
第七因緣（至）出興門。
釋曰四第七因有三初能化門第四分未與彼為
因謂引不定下品眾生令趣中上及正定故。
此中眾生（至）分際門。
釋曰次所化門十信前四下品眾生其心怯弱意
欲退轉如來方便但令念佛令生他方既得往生
由見佛故終無有退漸次得入正定聚故。
必定不退（至）第七因緣。
釋曰後善巧門。
第八因緣（至）出興門。
釋曰四起勸修利益分有三初能化門全與第五
分為彼因緣故。
此中眾生（至）分際門。
釋曰次所化門邪定聚人若無勸誘退入無性故
須此分化彼怯弱令獲益故。
為示利益（至）第八因緣。
釋曰後善巧門說德令忻示過令離故。
一切諸教法（至）總別不同故。
釋曰後依因遣滯有二初分因合顯問立義分中
攝諸教盡何須開後三分而別釋八因初一攝諸
根盡何假立後七因而散釋答立義廣攝被利根
人三分略說被鈍根人復為鈍根開後三分初因
總攝三聚眾生七因別攝所化眾生總別不同立
後七因復有何失。
何故二乘人（至）輕其過失故。
釋曰後處品別明有二初徵釋處異二乘四處者
謂一二六八此之四處皆有邪定二乘人故答中
為二乘人根器狹劣捨小趣大難故重明邪定三
處者謂一二八於前四中除第六因以彼唯取二
乘人故答中為顯邪定對彼二乘過輕微故。
何故不定人（至）輕其過失故。
釋曰後問答品別十信之人別分三品不同常例
已見上文但未知由於此辨明三賢十聖非是不
分入住出故但不長分三品之異故與不定相例
對顯。
有何因緣（至）次第如是。
釋曰後緣數次第有二初伸二問因緣何唯八種
信等次第何然。
頌曰（至）次第如是故。
釋曰後述二答有二初結頌上二句答不增減下
二句答其次第。
論曰（至）攝彼八十故。
<pb n="754"/>
釋曰後釋文有二初攝廣不增減以一攝十兼解
等字攝彼八十云八云等。
因緣次第（至）十種地故。
釋曰後治障行次第法爾釋前法如是故八因所
明修行位地從下至上自淺之深理定合然故言
法爾十信三賢如其次第能治四障謂闡提不信
障外道著我障聲聞畏苦障緣覺捨悲障於十地
位治十重障漸次轉勝亦法爾故。
已說八因緣次說四種根。
釋曰後四根須二教有二初結前生後。
本曰（至）應說此論。
釋曰後依文示相有二初唱本。
論曰（至）決疑門。
釋曰後作釋有二初科分。
問曰（至）難問門。
釋曰後開示有二初難問門光明等經攝根無闕
何須馬鳴重造此論況無增加顯理勝力應是欲
求世間稱讚名利等事畢竟尊信不盡理者謂問
畢竟世尊言教堪信之經不盡理耶或復畢竟誠
可尊重崇信之經不盡理耶或復論主畢竟貴圖
世人尊重貴信已能解於佛經不盡理處而作論
耶如或不爾則是重繁進退不可若為通會。
合曰（至）當須造論。
釋曰後決疑門有二初正解此門又二初根緣有
異諸佛教理心性大用用元體作故唯一味或未
即本故一味一味即所入一心或相即性故一味
一味即能入一真又法雖萬別心本平等就所入
解教縱千差性本平等約能入明雖標題牓示經
論差別詞翰簡牘卷帙不同理本平等又佛教法
設分多端理終無異故名不別音本是一故名不
分或就所入以本收末名為不別或就能入與本
平等名為不分然所化根有利有鈍樂廣樂略致
能化人說經說論有廣有略伽陀修梨毗羅方此
云廣略經則遮陀尸修梨毗羅方此云廣略論則
則猶法也初根依經後器須論由對此宜故假造
論。
復次（至）則不須論。
釋曰後時分不同有二初佛在世以佛在世能化
業勝所化根利一聞便解復何須論。
若佛滅後（至）優婆提耶眾。
釋曰後佛滅後以佛去世能化主劣所化根雜假
經論而器異樂廣略而根殊既有忻廣略之人故
須造廣略之論優婆提耶此云論議。
何故（至）有其分際故。
釋曰後兼通餘妨有二初徵釋根緣因緣門中具
收三聚根性門中但化無力寬狹相違故伸此問
良以因緣門中馬鳴誓願意樂廣大無邊際故具
收三聚根性門中親受論教實行之人自有際故
但明無力故前後文所說各異。
以何因緣（至）現造作論教。
釋曰後問答廣略何以世尊說廣略經復何馬鳴
造廣略論蓋有宿願致於今生師說廣略經資造
廣略論四聖眾種無貪為體如俱舍說一衣服喜
足聖種二飲食喜足聖種三臥具喜足聖種四樂
斷樂修聖種由四助道解脫非久以能對治四種
愛著是故說為四聖眾種結頌釋文引經總結其
義可解。
已說因緣分次說立義分。
釋曰二立義分有二初結前生後。
立義分中（至）其相云何。
釋曰後依文釋相有二初說法數又二初問先問
立義名數多少後問本數開立行相。
頌曰（至）及不二別故。
<pb n="755"/>
釋曰後答有二初結頌初一句答總數後三句答
行相。
論曰（至）差別。
釋曰後釋文有二初明總數明言立義有三十三
非此分中全無不二但無根教云不建立。
云何（至）各差別故。
釋曰後辨行相有二初總徵釋初總問總數後總
舉總數。
何故（至）故開二種故。
釋曰後別徵釋有二初問答所入法別問兩重所
入故舉摩訶衍名別答兩重所入故有兩節論文
於於段中可細思之根本摩訶衍中開八種故者
此答前重八種所入以依不二離言果海能依之
義即當因分為利眾生假以言詮說作根本摩訶
衍法據此初重所入未分一心三大於前重門方
始分出心體相用故次論言一心法界及三大義
各二種故至後重法雖亦分出一心三大然是所
入第一義諦不同前重能入門中一心三大唯真
俗二諦莫謂一心三大名同便將前門而為後法
三諦科揀義理難通一心法界三大義中各開二
種故者此答後重所入八種謂有一類稍劣根宜
聞彼前重根本所入體唯是一隨門立八便起疑
云若前所入體性有多依門趣入易生了解既體
唯一隨門說八云何頌解如來善巧為度彼根遂
就根本摩訶衍法一體性上元非心大強假施設
一心三大全將前重所入本法為利耎根假立名
為心體相用名雖同前八門一心三大然前門是
所作真俗二諦今此法屬能作第一義諦若望前
重所入所依總摩訶衍此後所入別摩訶衍雖是
能依對後重門還是能作所依所入摩訶衍法。
何故（至）是名為本數。
釋曰後問答能入門先別問兩重能入門後別答
兩重能入門然此答文亦有兩節一心法界及三
大義各二種故者即答前重能入八門謂依根本
摩訶衍法作起能依一心三大即此一心三大各
具真俗分成八門以此八門化於上智依真俗門
頓漸修行造證趣求前八本法是故論言一心三
大各二種故或各開二種門故者此答後重能入
八門論言或者良以後重所入一心三大已自有
名不同前重所入本法不對能入未有名字但總
呼為根本大乘今此後重所入本法如來善巧為
彼鈍根於無名法不對能入已假建立心體相用
若望能入或開真俗各有二種入第一義是故論
言或各開二故亦可或字望前重門已開真俗二
門不同於後重門或復如彼亦開真俗二門不同
故致或字龍樹菩薩知立義分文言少約理趣深
玄豫慨後人於茲迷昧故在文前先明大格此或
無滯下義自通諸智慧者幸宜詳審。
已說法數次當別釋。
釋曰後釋本文有二初結指。
本曰（至）到如來地故。
釋曰後示相有二初唱本判斯一唱總有三門一
者總體門二者別相門三者不動門從摩訶衍者
下即前二門然有兩重從一切諸佛下即後一門
徧通兩重初二種門有兩重者且第一重總體門
云摩訶衍者總是前八因之內第一因緣總中能
化教法正是根本第一義諦摩訶衍法但隨其門
立八差別其名如次不繁豫出以摩訶衍棟能入
門正用總字勒屬前重八種本法其八能入承文
辨訖摩訶衍中含有不二并及後重所入八法開
總體中釋論明指摩訶衍者十六所入并及不二
共十七種名摩訶衍三字之中備包不二亦含後
重所入八法以立義分者字正牒初開總體之言
<pb n="756"/>
學者應思說有二種云何為二一者法二者義然
此四句釋論不解無文指屬在初及後敬詳龍樹
不指陳意欲令講學住思觀察細窮四句通含兩
勢以此法義在前重門唯是所作能依之義三諦
中屬真俗二諦又此法義在後重法唯是能作所
依之體三諦中屬第一義諦故知四句勢貫兩重
正符立義文前問答答前重門云一心法界及三
大義各二種故答後重法云一心法界三大義中
各開二種故方知本論攝法寬通以少含多義斯
見矣又此法義別目心境謂於門法各分心境法
即一心法界義即三種大義義者境也此中不遮
心中有境境內有心雖無顯說理必然故所言法
者謂眾生心者即所依門此中兩句含後重法故
將開立牒以者言眾謂四衍之聖生謂四種之凡
舉能依人顯所依法心謂一心以心釋法謂一一
心及多一心即是後重所入本法論指一心本周
八處不可分離唯一體相故是心則攝一切世間
法出世間法者即攝末門是心但指上眾生心是
猶此也此心為本攝出世法為真如門攝世間法
為生滅門所攝二門即真俗諦能攝一心唯第一
義依於等者即建立門依於此心開二種門顯示
大乘開二種法何以故者即徵問也云何依心句
中開二種門顯示已下開二種法是心等者答前
二問先答真如門依心所作若體相如還即顯示
所入本法摩訶衍故此中體字例後三自唯目能
入一體之門後答生滅門依心所作若因緣相還
能顯示所入大法摩訶衍故自體相用唯能入門
故於依心句中開二種門顯示等中開二本法所
言義者已下顯示所入六法能入六門第二重中
三門之內略所依門及攝末門或舉後攝前故或
以上流下故但有第三建立一門牒前二義故言
義者今此後重義中三大即是所入摩訶衍法恐
濫前重能入八門故列名時不舉三大但直標舉
摩訶衍名達士詳之庶無惑耳一者體大即二所
入謂一切下即二能入謂一切法不增不減即俗
諦門真如平等不增不減即真諦門二者相大即
二所入謂如來下即二能入如來藏功德即俗諦
門具足性功德即真諦門三者用大即二所入謂
能生下即二能入能生世間因果即俗諦門能生
出世善因果即真諦門後不動門十方如來三世
菩薩皆乘因分三十二種深妙法門入如來地故。
論曰（至）住思應觀。
釋曰後作釋有二初科分指勸通科一分總作三
門仍前二門更開兩用文義雖具要須揀擇故勸
講學住思應觀。
摩訶衍者（至）有八差別。
釋曰後依科隨釋有二初前二門合顯又二初第
一重分三初牒指取上三字與總字合先屬科名
後指本法唯是前重所入總體體性雖一隨門立
八。
云何為八（至）摩訶衍。
釋曰次開解有四一正釋有三初徵列次得名兩
段合也所入八名略解一二第一一體一心摩訶
衍謂依根本摩訶衍上作起能依所作絕待依止
一體復又作起能依所作絕待靈鑒一心一體為
別一心為總總別雙彰故須別舉此之四字俱屬
其門所入根本摩訶衍法從門受名一體一心之
摩訶衍作依主釋第二三自一心摩訶衍亦依根
本摩訶衍上作起能依所作對待揀染三自復又
作起能依所作對待靈鑒一心三自亦別一心亦
總然斯四字亦俱屬門所入本法從門受名三自
一心之摩訶衍亦依主釋法中既爾義中亦然但
於義中體大名字梯對法中一心總名體大字上
<pb n="757"/>
多字名目梯對法中一體三自相用例知不繁具
指細尋論文義亦可見。
譬如（至）建立名故。
釋曰後喻合王本一身未有多名由王福力感招
輪現輪有四殊金銀銅鐵金輪來應名金輪王餘
三亦爾輪是依報體非王身王是正報體非輪寶
輪雖非王由王所感是故王身立彼輪號輪之王
故作依主釋王比本法輪況門名雖門因法作門
非是法縱法由門顯法非是門故所入法從能入
門以彰自號作依主釋喻既分明法應深信。
大覺契經（至）廣說。
釋曰二引證有二初正引八種身法準唯識論體
依聚義說名為身今取體依此中屬當直目所入
八種本法謂自體不無故為門所依故法中二種
略一心名五六二名言顯了者即當相字七八二
種自在無礙當用字也皆云趣入彰門用故。
馬鳴菩薩（至）摩訶衍者總。
釋曰後顯攝立義分中初之五字包攝彼經八種
身法又牒前段開總體文。
此中總言（至）及下臨故。
釋曰三指論有二初總貫兩重指陳總字貫通前
後望上即貫前重所入下臨即貫後重所八兩重
所入是總體故兩重能入非總體故此即正符開
總體文。
大總地論（至）唯立八法。
釋曰後以略含廣。
由何義故（至）有八應知。
釋曰四問答有二初立八因由問所入唯一復何
立八答總體雖一因門成八也。
能入所入（至）其相云何。
釋曰後各八行相有二初問。
頌曰（至）然終不雜亂。
釋曰後答有二初結頌上三句正答下一句通妨。
論曰（至）畢竟盡故。
釋曰後釋文有二初解前三句能所十六攝法齊
平無勝劣故無廣狹故。
若爾（至）故稱平等。
釋曰後解後一句若許平等所入本總能入末別
既並渾同應成雜亂答意可知餘文易了。
已說初重。
釋曰後總結。
第二重（至）摩訶衍門。
釋曰後第二重有四一總科四種法者心體相用
各具三門。
所言法者（至）決定門。
釋曰二別解有二初法中三門分三初所依門有
三初牒指此中但指第二重法為所依故。
今當（至）其相云何。
釋曰次開解有四一標徵。
頌曰（至）偏於彼八處。
釋曰二結頌眾屬四聖生目四凡顯說一心徧彼
八處。
論曰（至）名為眾生。
釋曰三釋文此中所辨一法界心通一一心及多
一心通無盡一法界及純白一法界周徧聖凡不
可分離唯一體相。
順理契經（至）故名眾生。
釋曰四引證諸異生中具足四凡。
馬鳴菩薩（至）決足門。
釋曰後指結。
是心即攝（至）分際門。
釋曰次攝末門有三初牒指明凡聖心攝真俗法
此中有二一能攝一心即第一義諦二所攝二門
<pb n="758"/>
即真俗二諦其世間法亦名生滅即俗諦門其出
世法亦名真如即真諦門準問明品清涼大疏於
真俗諦各開存泯說至五重中道妙義今於此論
兩重能所三諦理中通說乃有一百二十中道義
理且於後重四種法內俗諦門中有四中道五種
有為是妄四種無為是真有存妄泯真中道有存
真泯妄中道有真妄俱存雙照中道有真妄皆泯
雙遮中道真諦門中有四中道離言真如泯體依
言真如是相有存體泯相中道有存相是體中道
有體相俱存雙照中道有體相皆泯雙遮中道真
俗二門有四中道生滅門是俗真如門是真有存
俗泯真中道有存真泯俗中道有真俗兩存雙照
中道有真俗兩泯雙遮中道又所入法有三中道
且俗諦門依有為無為所入一心即是中道第一
義諦又真諦門依體及相所入一心亦是中道第
一義諦復依真俗二諦所入一心法界亦是中道
第一義諦此後三種雖名中道是第一義前十二
種但為中道非第一義如此後重二法二門有十
五種中道義理復於後重體相用三各二門法例
准亦應有十五種中道義理如於後重心體相用
各二門法所具中道共論都數有六十種例准前
重望法望門所具中道亦六十種兩重總有一百
二十中道義理二十四種不唯中道亦第一義九
十六種但成中道非第一義本論淵含誠難思議
囊括大藏斯文可驗。
其相云何。
釋曰次開解有三初徵起。
頌曰（至）作法界名法。
釋曰次結頌正辨根本中實一心能攝枝末真俗
二門無非法界故立法稱。
論曰（至）故名為法。
釋曰後釋文有三初總解一法界心而具二義攝
生滅門為世間法攝真如門為出世法。
自體契經（至）淨白品法。
釋曰次引證有二初證能攝又二初攝俗諦廣大
神王喻多一心攝諸無明即是智礙攝諸染法即
煩惱礙攝諸淨法即四無為。
又攝一切（至）寂靜法。
釋曰後攝真諦此中神王喻一一心攝清淨法者
即離三假相攝無礙法者即滿三實德攝解脫法
者即體真如攝絕離法者即離四句相攝滿足法
者即圓四法德攝寂靜法者即相真如。
而廣大神王（至）非出世間法。
釋曰後證所入廣大神王第二論中亦引自體契
經指說唯況後重二種所入此中明言非世間法
非出世間法即表所入既非俗諦又非真諦明知
即是第一義諦以此驗知十六所入皆第一義諦
也。
今攝此文故名為攝。
釋曰後明攝論主依契經取第一義諦攝真俗二
諦立此攝末門。
馬鳴菩薩（至）分際門。
釋曰後指結。
依於此心（至）摩訶衍門。
釋曰後建立門有三初牒指。
其相云何。
釋曰次開解有三初徵起。
頌曰（至）顯示摩訶衍。
釋曰次結頌上二句明標二門下二句明標二法。
論曰（至）自用摩訶衍。
釋曰後釋文有四一總指徵列依上一句總標二
門依下一句總標二法徵列可知。
如是（至）有二應知。
<pb n="759"/>
釋曰二法從門立一心本法尅性唯一由二種門
立二本法問本法既一由門立二應依生滅得入
一體摩訶衍法以其所入無二體故答依生滅修
但證三自非證一體此隨門說體同證異理實臻
極何曾再證如一明珠內出青色詺為青珠內出
紅色詺為紅珠若隨色呼青非紅珠紅非青等確
論一人得青珠體即便能得紅珠體故亦猶千逕
九逵王城不二九流百氏大道寧差隨入一門皆
到總法已證三自何迷一體良以無行可修無惑
可斷眾相皆盡總法自彰若云依生滅門但契三
自本法猶迷一體本法者應例難曰依真如門既
許契達一體本法亦應還迷三自本法彼此異因
不可得故若云深必得淺淺不得深者真俗對說
容有淺深因盡果圓何有勝劣豈不前云王城不
二矣故知隨在何門已至究竟無容再證厥有明
達于茲詳審緣此後重所入本法不從能入己名
一心若從能入即立二名或云一體三自或名真
如生滅。
何以故（至）二法二門。
釋曰三牒徵答釋答中明依心而開門說依門而
顯法故於上句開二門下句明二法言作一法界
心等者應云此一法界心作真如門等蓋迴文未
盡順西方語也上下之文頗有此類準例應知。
大覺（至）作如是說。
釋曰四引證指攝體相平等者體如相如二互平
等是能入門與法立名作依主釋自相自然者自
相揀他不善染法舉相影取自體自用或可三自
皆是自然與法立名亦依主釋。
大總地中（至）摩訶衍門。
釋曰後指結。
三大義中（至）如是而已。
釋曰後義中一門有三初舉後攝前前論已言第
二重四種法中各具三門理應體中別列三門相
用亦爾今於三大各略初二唯立後一論意舉後
攝初中故。
復次（至）流應至於此。
釋曰次以上流下二頌本者且流所依頌云眾謂
四衍眾生謂四種生是三大義藏徧於彼八處又
流攝末頌云是三大義相總攝二種門名攝世出
世間作三大名義復流所依本云所言義者謂眾
生體相用例然又流攝末本云者體即攝一切世
間義出世間義相用亦爾。
一者體大（至）摩訶衍。
釋曰後依文辨相有二初明義分三初體有二初
所入全依前重所入本法為化鈍根說作體大雖
標體大不同前重門中體大唯是所作能依義相
此中體大唯是能作第一義諦故後重門無體大
名次下相用例此可見非此體等立作門名。
謂一切法（至）門亦爾故。
釋曰後能入二所入名除摩訶衍餘皆門名無假
繁出相用准說。
二者相大（至）門亦爾故。
釋曰次相。
三者用大（至）門亦爾故。
釋曰後用。
三種大義（至）分明顯說。
釋曰後指廣。
何故不二（至）離機根故。
釋曰三問答有五一徵釋不二有二初對緣又二
初正問答八因初一起立義分謂因緣總字能化
教法唯起前重八種本法因緣相字能化教法但
起前後二十四種分離別相獨此不二何無因緣
意明不二極妙極深獨尊獨勝既離根宜故無因
<pb n="760"/>
緣。
何故（至）非建立故。
釋曰後轉徵釋何以不二離其根宜表是果海無
根宜故問若無根者何須建在立義分中答蓋立
義分含百億經包攝難思為令眾生知有不二故
須建立。
是摩訶衍法（至）圓滿海是焉。
釋曰後依人有二初正問答問不二大乘佛成就
耶答唯此不二成就諸佛非是諸佛成就不二所
以者何以是性德圓滿海故故云諸佛得不故若
爾諸佛應闕徧智何能說耶答修因至果而自證
知不由斷惑之所顯得欲令知有故說不二非謂
佛說便許成就不二大乘故下論引大本經云其
圓圓海得諸佛勝故其一切佛不能成就圓圓海
劣故彼圓圓海即此不二故菩薩聲聞緣覺異生
問答同前。
所以者何（至）離教說故。
釋曰後轉徵釋問何以不二諸佛不得答十佛自
境界故離根宜也與教不相應故離教說也。
何故（至）順於說故。
釋曰二徵釋本法有二初對緣又二初正問答問
八種本法何有因起答以應根故以順說故。
何故應機有機根故。
釋曰後轉徵釋問八種本法何以應根答以其本
法為根開故問答順說准根可解。
如是八種（至）種因海是焉。
釋曰後依人有二初正問答問八種本法佛成就
耶答以諸如來能成就故非八本法能得佛故以
是修行種因海故菩薩聲聞緣覺異生問答同前。
所以者何（至）有教說故。
釋曰後轉徵釋問八種本法何以能得答蓋應根
故及順說故此中所說八種本法為是前重為是
後重此八本法通前後兩重以汎指陳無言揀故
或但前重總攝別故又舉兩重八種本法亦攝兩
重能入門故如上所說三十三種其不二大乘以
為果分餘三十二俱屬因分然因果二分超情難
見今憑教理略伸區別准分齊云別教有二一性
海果分當不可說以其不與教相應故此即十佛
自境界也故華嚴經十地論云因分可說果分不
可說是也（正同此論性德圓滿海焉）二緣起因分即是普賢境
界故也（亦同此論修行種因海焉）此二無二全體徧收其猶水
波思之可見又探玄云所依果海如太虗空（正同此論
不二大乘）地智所證如空[書-曰+(且-二+人)]處（依俙同此十六所入）能證本智如
能[書-曰+(且-二+人)]相（粗可比此十六能入）准略筞云今言果海約證相應
（證處離言故不可說）可寄言詮皆名因分因則可修（有根）可說
（有教）果則亡修（離根）離言（離教）又清涼云果海離緣故不
可說（約圓極明正同不二）所證就緣是則可說（粗同此論三十二種）賢
首意云若約法辨因果二分所依果海如太虗空
非教相應故不可說能依因分地智所證十重法
界十玄六相是即可說若約人辨因果二分遮那
果人所了名為果分普賢因人所了名為因分清
涼意云但取究竟圓極自在離緣法界方名果分
所證就緣是則可說名為因分此與賢首約法說
同若約正智證相應處始從入地乃至究竟說為
果分可修可說以為因分此與賢首意旨少異以
說因證亦名果分今據此論三十三種法門深勝
應以喻顯十地論云譬如飛鳥行於空中跡處不
可說相亦不可見釋曰處乃跡處之空不可說為
有無等故揀異太虗之空相乃空處之跡不可見
其長短等故揀異沙土之跡將斯一喻開為四種
一太虗之空配所依果海不二大乘二跡處之空
配所入十六摩訶衍法三空處之跡配能入十六
行位等門四印跡之鳥配詮門教及言下義復於
<pb n="761"/>
四種勒作兩重初以本攝末若以太空攝於跡空
跡處之空亦離名相比不二摩訶衍法攝十六所
入法沒同果海亦不可說若以跡空攝於空跡跡
不可示以況所入十六摩訶衍法攝其能入十六
行位亦難宣說若以空跡攝於鳥身身亦難見大
小之相以況能入十六行位攝其詮門教及義等
相亦叵說後以末攝本若以鳥身攝於空跡跡隨
於鳥麤顯易知以況詮門教及義等攝其能入行
位等門門隨於相麤顯可說若以空跡攝於跡空
空隨於跡故亦非無以況能入行位等門攝其所
入摩訶衍法法隨於門亦可寄言若以跡空攝於
太虗太虗隨於跡空仍可寄言以況不二摩訶衍
法隨於所入十六本法從在因門故亦可說故開
四喻所況四法皆通非有非無並具可說不說此
則法喻配屬本末相故用此論義門成華嚴宗趣
耳或合為三以詮門教及言下義與十六種行位
等門總為能入無別異故當知唯有能入所入不
二三種若配喻說泯其鳥身歸空跡故當知唯有
空跡跡空乃太虗故或合為二一以三十二種能
所門法俱為因分可寄言故二唯以不二摩訶衍
法獨為果分離教說故當知唯有因分果分二種
法故若配喻明復泯空跡歸跡下空當知唯有跡
空太虗二種在故今此不說合為一者論意雙取
因果二分益物知有故但令二更不歸一今文正
據此中後義不二大乘所依果海極甚深故獨尊
勝故說無因緣說離根教餘三十二既屬因分有
能所故有修斷故有因緣故有教說故問三十三
種何法為性答不二大乘性自成就離言法界以
為其性兩重本法為令物悟即以帶言根本法界
第一義諦以為其性兩重能入攝根方便即以帶
言枝末法界真俗二諦以為其性雖分離言帶言
差別根本枝末不同然而攝法齊平無有寬狹存
義各殊據理無雜問不二既許成就異生圓圓海
中應有二礙若無二礙即無異生兼以不二攝法
不盡若有二礙即有異生應此二礙還熏不二隨
緣成染漂沉苦海何殊兩重能所因分答不二雖
有異生二礙然斯二礙不能熏彼離言不二圓圓
海故二礙是所有亦屬所攝故問兩重能所既言
因分應無究竟成佛果人答三十二種為對果海
說為因分非謂因分無究竟果說因分者令根趣
求必若得入佛界自成問兩重俗諦共八門中根
本無明為一異耶答門雖有異無明唯一故華嚴
經云不了第一義故名為無明中實尚迷真俗安
了故此論云實知一法真如一法一心一法於三
法中俱違逆故名為無明故知無明體性無多但
以權小談之未及終教就實說至根本且如後重
生滅門中修至妙覺斷盡智礙必證中實沒同果
海寧容更入前重俗門歷位修斷隨在何門究竟
斷畢契中實故同果海故。
何故（至）立自名耶。
釋曰三徵釋體自有二初問真如所入何立一體
之名生滅所入何立三自之名。
真如門中（至）不唯體焉。
釋曰後答有三初他相有無真如無他所治染品
故立體名生滅有他所治染品故立自名自謂善
法他謂染品。
復次（至）非得他力故。
釋曰次法性非他真如法體平等無私故立體名
生滅性德自然本有不假他力故立自名。
復次（至）無有定故。
釋曰後隨宜不定謂隨根宜一期安立勿謂體自前
後定爾前或名自後還稱體義並無違文皆有理。
何故（至）無別異趣。
<pb n="762"/>
釋曰四徵釋法義問法中一心義中三大心體相
用各開二法分二所入力勢既齊何故義中總合
為一若三大義合為一者應同一心但詮二種摩
訶衍法何故具詮六種法耶答大義之名通於三
種故總為一義大乘收暨於詮法者差別不同故
各具二共成六法於何疑哉。
今所開示（至）本末能所。
釋曰五徵釋能所全同初重準前可解問能所十
六若門若法既各攝盡一切諸法何言不亂答以
中實攝法法法無非中實以真諦攝法法法無非
真諦以俗諦攝法法法無非俗諦故各盡攝不相
雜亂雖法體不分然義門有異中邊無亂本末不
雜又門與法相望乃具非一異義非一如前差別
不同非異據體本末無別後重既爾前重亦爾是
知三十二種若門若法就體說者舉一全收若不
如是攝法不盡雖許全收若就義論容各別故謂
本末二位曾不參移門法兩重宛然安置此上且
依此論所明體義無亂門法不雜作如是說若依
圓教三諦融通事事無礙互攝無拘義勢多端法
門浩瀚故有廣狹即入隱顯同時十世託事帝網
主伴等義然賢首清涼於一真法界開理事二門
無礙融通具多法界而馬鳴龍樹於因分中根本
法界開三十二種分總體別門俱釋佛經各光法
施論疏剖析義勢雖殊彼此會通宗途無紊。
已說總別二門。
釋曰四總結總謂後重所入別即後重能入已廣
辨相故此總結。
一切諸佛（至）不動門。
釋曰後後一門別指有二初牒指發趣道相軌則
不動。
謂微塵數（至）亦復如是。
釋曰後釋成有二初果因所乘過現未諸佛已今
當菩薩皆乘兩重甚深安車達無上地準第十論
頌云諸佛甚深廣大義彼釋甚深即屬兩重所入
本法此中甚深尅論亦唯所入本法今云三十二
種甚深安車者蓋能入門從所入法得甚深名故
三十二俱建此名。
此中菩薩（至）如來地故。
釋曰後菩薩言通邪定凡夫亦容所運但發猒求
皆名菩薩終至究竟得成佛故不定正定胡不遄
成。
已說立義分次說解釋分。
釋曰三解釋分有二初結前生後。
解釋分中（至）其相云何。
釋曰後依文釋相有二初說本數又二初問。
頌曰（至）九論說已故。
釋曰後答有二初結頌初一句明此所有次二句
辨此所無後一句顯九論說。
論曰（至）生滅門。
釋曰後釋文有三初此論有無以是今文正所詮
顯故先列示後重法中二法二門今解釋分具明
二門而不廣釋所入法者若入二門達本法故。
何故餘法（至）已解釋故。
釋曰次餘論具略有二初徵釋略餘法二十九種
何故不明餘九論中已具釋故。
所謂（至）善因果門。
釋曰後因明他有無有二初亡論略明四立義相
同解釋各四八論共計三十二矣。
不動本源至各差別故。
釋曰後二論獨明一本源玄理唯釋不二問如是
二論應有立義若有立義不二大乘應有因緣如
無因緣則無立義應唯三分若闕初二云何前論
通指五分教法出興法如是故答仰觀二論必具
<pb n="763"/>
五分以前論說十論建立同一相故後難善遣前
難奚通不二大乘應有因緣許有因緣不離根宜
豈不違前離根宜故然今舉有欲顯於無雖說因
緣非同因分稱根施設令其斷修實被之根但欲
令彼知此不二無實所被故不違前離根宜故如
是因緣理亦不無既具因緣明有立義問不二大
乘既屬果分賢首清涼準其文理皆說不與教相
應故此論上文亦說不二離教說故今何却指本
源理玄二論同釋不二大乘豈不違前非教相應
離教說故答有二解一兩輪雖說不二大乘但令
知有不可剖析曲示於人故亦名為不可說也亦
猶因相方達於無相非言安了乎絕言不以論詮
曷知離教二賢首清凉龍樹之意據因果分各別
為論果分法體不許與教而相應故離教說故本
源玄理據因果分相從而明以果就因可寄言故
有教說故以因從果因亦絕言離教說故由是應
為四句分別有唯離言謂性海果分有唯帶言謂
修行因分有亦離亦帶謂因果無礙有非離非帶
謂因果形奪四句齊現契斯宗矣。
何故諸論（至）各闕其數。
釋曰後二門備闕有二初二門不齊問謂十論立
義分具標三十三何故解釋分說四或明一。
為欲顯示（至）不知其量故。
釋曰後四義有別答二分具闕四義不同一立義
欲就法體唯一不可分散故全本數解釋為據義
門有多各別詮顯故闕其數二立義解釋二分具
闕數目擬增智者思惟欲長學人慧力三立義教
理本數備收已是甚深皆起尊重解釋教理各委
辨明又顯玄極咸生讚歎四兩重能入廣大如空
兩重所入無窮如海不二大乘性德果分口欲談
而詞喪心欲緣而慮亡故亦可法門廣大通指兩
重能所義理無窮別目不二性海言不具談思不
知量總顯因果皆絕言慮。
已論本數次當別釋。
釋曰後當別釋有二初結指。
本曰（至）分別發趣道相。
釋曰後釋成有二初標徵開門又二初唱本。
論曰（至）大門數量。
釋曰後釋文言四法者二法二門。
本曰（至）不相離故。
釋曰後依門別釋有三初顯示正義有二初略說
分又二初唱本。
論曰（至）問答顯因門。
釋曰後釋文有二初總科分。
依一心法（至）法相門。
釋曰後別顯示有三初四種法相門有二初牒指
於一心法有二所入并開二門故成四種。
二法二門（至）立其名故。
釋曰後釋成有二初名字差別門有二初總問略
答明示能所各有十名究體無差隨功立名。
二種本法十名其相云何。
釋曰後別問廣答有二初二法十名又二初問。
頌曰（至）通二種本法。
釋曰後答有二初頌答取下廣大等此方九名對
此毗摩等九句梵語次第翻譯於文易見。
論曰（至）云何為十。
釋曰後論釋有三初標徵。
一者（至）染汙品法故。
釋曰次別釋有十初廣大神王有二初顯名合說
喻中名同依異法中體同用異但取喻體不取喻
依故。
自體契經（至）染淨法故。
釋曰後引教證說謂眾極疑二種本法為同為異
<pb n="764"/>
佛即造作說法之相乃與答釋遂舉二喻曉況兩
法金剛神王兩番配合類一一心主海神王一義
指陳如多一心。
二者（至）而為自在故。
釋曰二大虗空王有二初顯名合說第一空王以
總太虗容東西空而得自在第二空王以空容色
而得自在色容受者謂以空中容受色故合二本
法於義可見。
金剛三昧（至）容受大種故。
釋曰後引教證說謂一心真如本法理性能容真
門自體空無絕安立處猶如大虗能含眾空本來
於彼東西等處無住著故於諸障礙無有障礙者
然多一心於障無障能住持故如空容色使得住
故。
三者（至）為其德故。
釋曰三出生龍王有二初顯名合說。
順理契經（至）無有斷絕故。
釋曰後引教證說標嵐梵語此云迅猛風也法合
可解。
四者（至）通生染淨法故。
釋曰四如意珠藏有二初顯名合說就所出生立
其名故。
如如契經（至）涅槃法故。
釋曰後引教證說真如所入利圓者也良以性本
無惑體元是真清淨解脫功德圓滿故所被根是
圓頓器。
五者（至）亦復如是故。
釋曰五方等有二初顯名合說謂有毫毛或是色
相方圓類等故曰方等唯現天像名為白毫通顯
五趣名為亂毫二俱稱毫兩皆是色次下梵語無
別異故。
攝無量（至）伊尼羅故。
釋曰後引教證說就一就多說白說亂白亂雖殊
體性無異隨受一名俱通二號。
六者（至）與行與相如來藏。
釋曰六如來藏有二初顯名相前五從喻受名後
五約法建號此如來藏正是所入從真如門彰遠
轉遠縛之名從生滅門得與行與相之名。
實際契經（至）如伎兒故。
釋曰後引教證此引二經釋前兩藏以一一心從
能門解唯有覺者離流轉因是一是白名遠轉也
唯有如如離慮知縛亦一亦白名遠縛也一一白
白摘讀兩用或復通用在義無違又多一心亦從
門解若就能與其唯本法善不善因者善即是覺
不善不覺於惑於覺與力為因生死涅槃從此出
現受苦樂等者謂一法界有為無為二種自在能
熏所熏多法和合故受苦樂定俱時轉故楞伽云
如來藏者能徧興造一切趣生譬如伎兒變現諸
趣故。
七者（至）如住劫時。
釋曰七一法界有二初顯名相純白法界如空劫
時無雜物故無盡法界如住劫時有萬物故純白
無盡皆是門名本法從彼以彰名故。
真如法界（至）如有長時故。
釋曰後引教證空種即純白徧種即無盡言空種
無礙者空字是門種無礙者是法是空之種無礙
依主彰名徧種無礙準此而釋俱言種者皆取性
義與空與徧而無實性皆無礙故又或種者即種
類義謂真如門體如相如空與不空種類不一亦
具多名準此所解空種二字俱是別門無礙二字
即是本法空種之無礙亦作依主釋。
八者（至）義如前說。
釋曰八摩訶衍此中有二一者一體摩訶衍二者
<pb n="765"/>
三自摩訶衍大覺契經證如第一論。
九者（至）如順明珠。
釋曰九中實有二初顯名相第一義諦亦名中實
等住中實如獨明珠無雜影故別住中實如順明
珠現眾像故。
中實契經（至）如同異珠故。
釋曰後引教證離邊釋中真心解實以此實理遠
離真俗二諦邊故由此本法名為第一義諦於文
有據亦如前引自體契經廣大神王非世間法非
出世間法亦詺本法為第一義諦上下明證其文
非一如異同珠者異屬所現影各差別同屬能現
珠明無異攝差別影歸同體明故云異同次同異
珠反此而說。
十者（至）隨能作立名。
釋曰十一心有二初顯名相先列名中且第一者
上言是一指所作門唯一一故下句方云是一一
心立所入名此中一心從彼所作門上立名是一
之心依主建名又第二者上言是一切亦指所作
門具一切故下句復云是一切一心亦立所入名
此中一心但從能作以立其名一即心故持業為
名。
一心法（至）廣說。
釋曰後引教證非大非小等者彌顯本法是第一
義諦四種中道於文可見心本非一從所作一假
名為一心非一切從所作多假名一切今不說名
一切心者蓋隨能作立一名故。
是名為十（至）根本名字。
釋曰後結收。
已說二法（至）名字差別。
釋曰後二門十名有二初結指。
真如十名其相云何。
釋曰後解釋有二初真如十名有三初徵問。
頌曰（至）真如不共稱。
釋曰次通答有二初頌答十句梵名如次翻對。
論曰（至）是名為十。
釋曰後論釋問前文兩法今此二門同共立名號
如來藏門法名濫揀辨若為答此門開為真如真
如等如來藏則通真俗二諦攝故他法開為遠轉
遠縛等如來藏彼唯屬其第一義諦故知前後名
字雖同義不相濫。
如是十名（至）法門名字。
釋曰後該收談真異名皆此攝故。
生滅十名其相云何。
釋曰後生滅十名有三初徵問。
頌曰（至）生滅不共稱。
釋曰次通答有二初頌答十句梵語如次翻對。
論曰（至）是名為十。
釋曰後論釋生滅十名翻真立故一對前二二對
前一三四五名如次對前四五六名六對前三其
後四名次第同前配之可見。
如是十名（至）法門名字。
釋曰後該收俗諦異名皆此攝故。
已說二門（至）分相門。
釋曰後同異分相門有二初結指。
二種本法（至）其相云何。
釋曰後徵釋有三初二法同異有二初問為復二
法幾同幾異。
頌曰（至）同名異義故。
釋曰後答各有所依摩訶衍者謂後重一體大乘
依彼初重一體一心摩訶衍等足驗前門不是後
法斯為良證三諦科揀已如前辨問豈不前文自
說根本總摩訶衍如一圓珠體性是一今言依異
其相云何答雖如一珠然成依異恐理難明再須
<pb n="766"/>
喻顯如世一父二子依異一子為僧一子為俗父
雖一體望僧望俗義說二故若云僧父如一體之
所依也亦云俗父如三自之所依也一體大乘三
自大乘各緣所依根本大乘為自境界亦可一心
各緣所作自能依門為境界故故下論云甚深真
理非餘境界唯自所依緣為境界。
二種法門（至）其相云何。
釋曰次二門同異有二初問為復二門幾同幾異。
頌曰（至）異名異義故。
釋曰後答先結頌總對後依文委示行法異中真
如門內自有修證非取異門一心一念異門心念
若生成縛不生為行以此門中無斷無縛唯取寂
滅寂滅為行若依
皇上解云一心即是所入本法一念則屬能入行
門是心及念從法爾來本不生長眾生障縛如是
之念即是真門寂靜妙行美哉
睿見逈洞真乘詞簡理周窮源徹妙生滅門修以
智斷惑生位始覺斷生相惑滅位始覺斷滅相惑
住異例然舉兩攝中故不別說體相異中引楞伽
證且寂滅者名為一心證真如門與本等故寂滅
體相同一心故又一心者名如來藏證生滅門與
本別故所入一心非屬染淨如來藏門具有染淨
故生滅藏與本義別。
二門位地（至）無障有障故。
釋曰後因明餘義有二初徵釋證位異此中具有
伸問頌答三經證真餘教指俗二門真如二門位
地別異所以曲有多途文理昭然長分大段上下
判文宜知此例然證真中引大本經四句如次賢
凡亂住初後亂住果聖亂住聖賢亂住或此四句
初即凡位始終相即次則因果始終相即次則聖
位始終相即後則因位始終相即分流經中初七
句正明亂住後一句出亂住由或初之七句約義
配同最後一句據理皆泯真修經中五十一位摘
信為母餘位為兒生五十一歲者意云以五十歲
男兒生在一歲母腹法合即配五十一位亦亂住
故。
舉是一隅（至）法相門。
釋曰後例餘勸觀結人眾等六例此可知。
是二種門（至）圓滿門。
釋曰次該攝圓滿門有二初牒指。
謂以真如（至）一切法故。
釋曰後釋成有二初皆各總攝從謂字下解釋皆
字然字下解各而字下解總。
所以者何（至）圓滿門。
釋曰後徵釋別結攝法齊平義各別故。
此義云何（至）直說答故。
釋曰後問答顯因門問答梗槩故俱言直性相不
離故真妄交徹故。
已說略說分次說廣說分。
釋曰後廣分有二初結指。
本曰（至）唯證相應故。
釋曰後辨相有二初真如生滅各異門又二初心
真如門復二初唱本次文委釋此不豫陳但相真
如四句四德不細辨明至文具出。
論曰（至）解釋名字門。
釋曰後釋文有二初科分。
心真如者（至）率向應審。
釋曰後顯示有三初體相真如門有二初解釋有
三初建立名字門隨功立名舉一法界作大總相
謂所入一心能入真如既各十名因何所入中偏
取一法界復何能入中偏取大總相蓋一法界作
大總相功業相應由是偏舉初云一者非對二三
當體絕待故名為一橫竪周徧故一作大業法者
<pb n="767"/>
軌持包含一切無所闕遺故法作總業界即實性
真理甚深義相體相皆能作故故界作相業下云
法門法謂一法界門謂大總相是法之門依主彰
名門即是體作持業釋如是多字並歸門者門能
顯法最偏勝故率取向上能作所作種種別相一
一審觀。
已說建立（至）真體門。
釋曰次直詮真體門有二初結指。
所謂心性（至）為差別故。
釋曰後顯示有三初詮真揀妄有二初對妄顯真
能揀真門中非字就遮說謂真如法非生非滅離
起離盡故無字約表論其體即是無生無滅是一
是常故又是非即體明真體非是生滅之法有無
體外說真性無有餘生滅相所揀妄門中是字目
自性能表四相業等自性是生滅故有言屬差別
所表色心有彼共相之生滅故無相有相二門異
故。
復次（至）亦不住故。
釋曰後拂迹入玄非字不義何不言非若言非時
恐人悞執真性為非所以言不所以者何次釋成
云以真如法絕百非離千是正遣雙非雙非不住
影出雙是雙是無拘故。
一切諸法（至）妄境界故。
釋曰次假有顯無先明假有後顯實無生滅門中
以有心念則有一切差別境界顯真如門既無心
念故無一切差別境相如因翳眼則有空華若離
翳眼孰見空華故楞嚴云見聞如幻翳三界若空
華聞復翳根除塵消覺圓淨。
是故（至）離絕之相故。
釋曰後明真拂相有二初正顯離絕分四一離三
相有二初牒指。
言說名字（至）其相云何。
釋曰後隨釋有二初問。
頌曰（至）契經異說故。
釋曰後答有二初結頌。
論曰（至）離言說相。
釋曰後釋文有三初言說謂言說下列名數楞伽
下引教證如是下指正要相言說者妄計妍[媏-而+(一/虫)]虗
起愛憎於境執著發言說故夢言說者曾經境界
無有定實憶昔攀緣起諸夢境即從夢覺緣念思
度妄謂吉凶虗生言說執著言說者昔曾怨對宿
有業緣今偶現前發生言說無始言說者多生熏
發曩劫慣習不假強緣任運起說引教證中我說
法者以汝等者我今說法念汝眾生墮在執著生
人我見不了法性妄起言說為對彼愚非前四言
說故我說法又或以為汝等一切眾生在生死界
不了斷修妄興言說為治彼凡亦非前四故我說
耳或佛還用眾生所發世間言論說實相故稱勝
義言名如義語實空不空者此簡異門妄法非有
實是其空真德不無實是不空亦可理性實空絕諸
相故情實不空起眾境故空實不實者亦簡異門
妄法名空空則是實真法名空空則不實亦可法
性空實所顯體故但空不實能顯門故離二相者
謂離實空二種相故中間不中者離亦實亦空故
不中之法者即指不是亦實亦空中間之法故離
三相則顯一理既遣異門唯有自門談體談相稱
真稱如是故名為如如如說上言如者稱可之義
顯上言說稱可契合如如理故故所揀離非就真
門以真門中非所揀故問準三昧經佛所說者義
語非文不言義者皆是妄語生滅門中佛所說者
既非如義應皆妄語若許生滅有如義語今真如
門揀之不盡於此兩途若為通會答如義有二一
真如如義如上所引三昧經說二生滅如義諸佛
<pb n="768"/>
所說一切契經皆顯如故。
名有二種（至）離名字相。
釋曰次名字二名二字各引教證從阿等者即諸
教所說四十二字母由此為本出生一切聲名句
文及生一切菩薩妙行具如華嚴般若等說道品
經中證字影名真同鏡明名如影也大海經中證
依空字真猶虗空字若鳥也。
心量有十（至）為境界故。
釋曰後心緣前八可知第九識心即前所入法十
名中第十一切一心也以能緣彼生滅門如但不
能緣真如門理非不能緣自門真理第十識心即
真如門所依本法而唯能緣自門真理體能鑒用
照體獨立故說為緣如自證分緣見分故引證極
顯尋義自彰。
畢竟平等（至）滿三德耳。
釋曰二滿三德初牒指後解釋諸眾生等無量差
別唯以前四言說為本而轉由離言說相故成畢
竟平等德諸外道等九種變論（楞伽列釋須者撿文）十種異
執（通以九十五道攝為十種邪執）唯以前一名字為本而轉由離
名字相故成無有變易德諸眾生等執取計名煩
惱破障智及相續所知壞障唯以前九心品為依
而轉由離心緣相故成不可破壞德離相滿德如
文可見其多一心與障為依尅論自體非是障故。
唯是一心（至）體真如。
釋曰三結體真正結能入體真如理唯是所入一
心本法欲結體真歸一心故謂離三假相名為真
也圓滿三實德謂之如也順本所牒心真如矣。
以一切（至）極相違故。
釋曰四離三緣先牒指後解釋言說名字心緣俱
假真理如實故無三相。
言真如者亦無有相。
釋曰後復遣執著有三初遣意謂恐愚夫聞離三
相知圓三德假相雖無已遣斷見實相仍存復滯
常邊執有體如何能出離故說真如亦無有相。
謂言說之極（至）虗妄言說。
釋曰次離緣正顯體如無相所以極猶盡也假真
如言遣虗妄言非有能遣可為棲托言說既空有
相奚立後能所遣於文可見。
大本（至）不二法體故。
釋曰後引證離言說言說說者謂離前四虗妄言
說請唯如義言說而說非不二不二者非同八千
一種不二請說真實不二法體若如義說故能除
遣前四虗妄假說之垢如言說如者說無生滅無
說無示故如耳聽如者聽無生滅無聞無得故此
大本經與分流經廣略雖殊宗旨契同清涼指釋
恐繁不陳。
已說直詮（至）名字門。
釋曰後解釋名字門有二初結指。
此真如體（至）斷證智故。
釋曰後釋成有二初牒指問答真無可遣障如無
可立位。
此義云何（至）而非如體故。
釋曰後再徵委釋重廣前義以無少法不是真體
既無治障寧存斷道若有斷道可立位地既無少
法不是如體如體一味何分斷道斷道不立位地
安彰。
當知一切法（至）所上說故。
釋曰後總結不可說者雙結言說名字相也下皆
準此結離三相故名體真。
已說根本（至）決疑門。
釋曰次問答決疑門有二初結指。
問曰（至）生疑致問。
釋曰後正明有二初問又二初牒標。
<pb n="769"/>
問者（至）直疑其果。
釋曰後隨釋有三初正明二問有二初總問略答
依第一轉不可說念疑無隨順依第二轉無相無
因疑無得入。
所以者何（至）而能得入。
釋曰後再徵委釋因善言教引生三慧因生三慧
引起萬行今無言說全無三慧既無三慧何成萬
行故生此疑云何隨順若有萬行之因則有萬德
之果既無能入萬行之因何有所入萬德之果故
生此疑云何得入金剛地者準元本中有二金字
四卷楞伽褒揚果位立金金剛揀非因位之金剛
故論但一金書者透矣。
如是二問（至）誹五等位。
釋曰次屬當二門因依生滅遂疑真如若如生滅
斷惡進善修因契果理在不疑今於真如無言說
故無加行善無心念故無信等位隨順既無得入
寧有。
今舉此意發如是問。
釋曰後結成問意。
答曰（至）決彼二疑。
釋曰後答有二初牒指。
所謂隨順（至）真如隨順。
釋曰後開解有三初決隨順疑有二初標列真俗
不同各開隨順。
生滅隨順（至）方便故。
釋曰後決擇有二初生滅隨順有三初標釋上下
先標列後略釋謂從信位乃至等覺作果方便名
為向上復從性淨乃至信初作凡方便名為向下
邪邪地者邪定不一故重言耳又十信菩薩未具
善根亦名為邪信前凡愚由對彼邪故云邪邪。
所言向上（至）是各向下。
釋曰次廣明上下向上因憑無常言說順次引生
無常三慧復因修慧引生行德此依染淨始覺而
說向下因憑常住行德逆次引生常住三慧復因
聞慧引生言說此依染淨本覺而論。
如是二門（至）自當顯說。
釋曰後顯同指餘向上無常向下常住約從無始
本具而說同一時轉雖分上下而無前後若障若
礙本覺始覺一一別相至文自顯。
真如門中（至）彼有故此有。
釋曰後真如隨順有三初揀妄遮非不可說中無
彼異門常無常言說不可念中亦無異門常無常
三慧豈無自門隨順說念不應以俗難此真門。
若爾（至）雜亂住故。
釋曰次徵釋正取問若許真門自有說念請示其
相答真門說念非常無常唯有如如如說及寂滅
寂靜念由無往向但亂住故。
云何名為真如隨順。
釋曰後解釋隨順有二初徵。
謂若（至）真如音聲。
釋曰後釋有二初明說知一切法雖有如義說然
無四種說令諸眾生則順自門真如言說。
復次（至）寂滅寂靜念。
釋曰後顯念知一切法雖有寂靜念然無四種念
令諸眾生則順自門唯寂靜念問已言寂滅又云
寂靜重疊顯示其相云何答以此四字正顯體如
離三假相名為寂滅滿三實德名為寂靜復次不
可說故名為寂滅不可念故名為寂靜復次無彼
異門惑因惑果名為寂滅無彼異門覺因覺果名
為寂靜復次無彼向上無常說念名為寂滅無彼
向下常住說念名為寂靜復次無彼常住及無常
念名為寂滅無彼能念及彼所念名為寂靜復次
離彼流轉名為寂滅離彼還滅名為寂靜具上多
<pb n="770"/>
意故重顯示又此四字目所觀境唯以念字為能
觀心雖知真門實無能所為利眾生依於體如即
寂之照目為能念即照之寂目為所境故知此念
從境受名亦猶前說真如音聲不可真如即是音
聲須知音聲從彼所詮真如受名皆是屬聲並歸
依主。
天佑皇帝聖智解曰此寂滅寂靜念非是一一識
心彼是所入第一義諦今寂靜念唯在門中無往
向念當真諦念寂滅二字即是門中體真如攝約
所觀境其寂靜念約能觀心是知自門有寂靜念
不有此修無以順真即境之念證相應故即顯此
念唯在當門非于所入一一心故行者唯用此寂
靜念方能契合一一心故美哉
聖見獨出常情妙符得入真門誠謂如義言說。
已說（至）決得入疑。
釋曰次決得入疑有二初結指。
此中有二（至）真如得入。
釋曰後釋成有二初科分。
生滅得入（至）應審觀察。
釋曰後辨相有二初生滅得入依隨染始覺向上
得入金金剛地依隨染本覺向下得入邪邪地故。
真如得入（至）名為得入。
釋曰後真如得入則自所依即一一心以如義言
引寂靜念亂住得入一一心故俱非言說者即是
非常無常如義言說也及俱非念者即是非常無
常寂滅寂靜念故正證之位既絕能所離此說念
名為得入真覺師云非以知知寂亦非自知知本
知自宛然非為無知也故知前說真如無相但為
遣執非謂真體功德俱無方名得入。
第一轉言（至）決斷理明。
釋曰後結成二轉第一轉中雖離說離念遣隨順
疑已成就故第二轉中雖無相無因遣得入疑決
理明故。
已說發起（至）真如門。
釋曰後開相真如門有二初結指。
此中有二（至）真如門。
釋曰後辨相有二初科分。
如實空者（至）不相捨離。
釋曰後正釋有三初指陳二相如如體中染法皆
空淨法悉具染空淨具不相離故非同生滅敵體
相翻待染立淨德數齊故如下論云真如門中無
差別相平等平等一相一味獨存真如淨法界故。
於是應誦（至）真如門。
釋曰次引證勸持體如相如有離有圓離過患本
圓功德本其相如中離四句相滿四法德本論雖
具今略解釋遠離四句相者百論頌云有非有俱
非一非一雙泯隨次而配屬智者達非真彼論廣
破四宗外道一數論外道執有等性與諸法是一
義當有句二勝論外道執有等性與諸法非一當
非有句三無慚外道執有等性與諸法亦一亦異
四邪命外道執有等性與諸法非一非異曉師疏
解非有相者遣第一句非無相者遣第二句非非
有相非非無相遣第四句非有無俱相遣第三句
二句前後隨論者意皆有道理無違義相一異四
句準釋可知賢首疏指論約外人展轉計執有此
諸句不同廣百四宗外執非有相者明此真如離
妄有也惑者聞其非有即執真應是無故論遮云
非無相也惑者聞上非有非無便計雙非以為真
法論復遮云非汝謂有說非有相非謂法體是非
有相非汝謂無說非無相非謂法體是非無相故
又非却雙非相也惑者復聞非是雙非遂計兩是
我立有無汝立雙非雙非若存有無隨喪雙非不
存有無還立論又遮云非汝雙非故說非非非許
<pb n="771"/>
兩是何執俱相俱相不存故離四句離四句相即
空真如一異四句準此可解圓滿四法德者即本
論云常（常德）恒（樂德）不變（我德離二苦故）淨（淨德）法滿足此滿四
德即不空如。
以離念（至）非往向證。
釋曰後逐難略解是亂住證者唯真如門理證理
故非往向證者非生滅門智證理故。

釋摩訶衍論贊玄疏卷第二

萍部丁切萍草無根水上浮。
菟湯故切菟⿰糸系草名。
鑿在各切穿也鏨也。
拯無救切救也助也音蒸。
收以周切所也。
翔似良切布翅飛。
翥之庶切飛舉㒵。
激公的切感激也疲波也。
阻壯舉切險也疑也。
虧去為切缺也。
牓譜朗切牌也。
牘徒木切書版也。
逵寄歸切九達道。
詺名聘切謂下浪切名譡巴言中也。
逕苦定切路逕也近也。
沆何黨切莽流廣㒵。
浩胡道切浩浩翕便肝切水盛也大也＆CB18614;海比
海。
紊亡慍切亂也。
遄視壽切疾也速也。
妍吾堅切＆CB18604;也。
[媏-而+(一/虫)]赤之切[媏-而+(一/虫)]妍。
偶吾苟切合也。
慣古悉切習也。
鑒古銜切察也形也式也益也。
棲思奚切鳥棲也亦作栖。
托丁格切托櫨也。

<sarticle>釋摩訶衍論贊玄疏卷第三</sarticle>
中京報恩傳教寺崇祿大夫守司空詮圖
通法大師賜紫臣沙門　法悟奉　勑撰
已說心真如門次說心生滅門。
釋曰後心生滅門有二初結指。
本曰（至）不覺義。
釋曰後正示有三初生滅因緣相有四一釋前心
生滅有二初略顯兩重總別相又二初唱本依如
來藏故有生滅心即初重總別所謂不生不滅已
下即後重總別。
論曰（至）應觀察。
釋曰後釋文有二初科分。
謂生滅門（至）為依故。
釋曰後開示有二初標配兩重第一重多一心為
所依總相生滅門為能依別相第二重攝主梨耶
為所依總相覺不覺義為能依別相將釋對本文
周義顯。
先說初門。
釋曰後依次決擇有二初第一重能所又二初標
門。
心生滅者者唱上立下故。
釋曰後辨相有二初牒指正牒立義心生滅言。
依如來藏（至）生滅門故。
釋曰後釋成有二初略辨二門如來藏言名通十
種此取第三所入十名此當第六二處皆是與行
<pb n="772"/>
與相若配一心是多一心上心下降名如來藏以
為總相言下降者上云心者洞照靈明之義今云
藏者攝藏隱覆之義減其勝名彰乎劣名故云下
降其生滅心具四無為及五有為以為別相。
今當依經（至）何所攝耶。
釋曰後應明初一有二初標徵。
頌曰（至）與行與相攝。
釋曰後通釋有二初結頌。
論曰（至）云何為十。
釋曰後開示有三初總指徵起。
一者（至）攝持故。
釋曰次列名教證有十一大總持此下十藏初一
為總義當前重根本大乘後九為別皆是後重能
所諸法若欲料揀知法體者第二即是真如所入
第三即是生滅所入第四即是真如門理次五唯
是生滅門藏第五唯取生滅門中性真如理第六
唯取覆淨煩惱第七唯取被染覆德第八唯取本
覺佛性第九唯取所斷染法第十通二或多一心
隱沒染中故或本覺心沈沒染中故其如來體第
一義諦真如本覺隨應屬故初一第九攝持名藏
攝持有二初一攝持咸能包故第九攝持皆所斷
故第二第四無雜名藏雖同無雜門法別故第三
五六七八與十隱覆名藏雖同隱覆義各別故且
初藏中先舉名略示次引教廣明後徵義具釋下
皆同此無繁各出大總持藏盡與一切諸如來藏
為所依故如主如王同天同地故當前重根本大
乘但非不二性海果分此帶言故彼離說故。
二者（至）無雜故。
釋曰二遠轉遠縛真如所入一一心體離生滅門
諸流轉法惑因惑果名為遠轉根本為因枝末為
果或二礙及業為因所感依正為果離隨染心諸
慮知縛覺因覺果名為遠縛本覺為因始覺為果
或等覺已還為因妙覺已去為果餘文可見。
三者（至）令覆故。
釋曰三與行與相生滅所入多一心體於惑與力
出現生死之法名為與行行者遷流義故於覺與
力出現涅槃之法名為與相相者真實體故或復
反此與覺名行清淨行故與惑名相闇鈍相故然
如來藏平等與力若望因緣行相別故譬如已下
解前伎兒。
四者（至）無他故。
釋曰四真如真如謂真如門唯理理故非建立有
非誹謗無平等一味無差別故。
五者（至）被染故。
釋曰五生滅真如生滅門中不生滅理證之成聖
離無常故。
六者（至）立其名故。
釋曰六空藏生滅門中恒沙染法幻化無實隱覆
法身真體性德從能藏染立空名故。
七者（至）立其名故。
釋曰七不空生滅門中恒沙功德被染隱覆名如
來藏從所藏淨得不空名。
八者（至）立其名故。
釋曰八能攝生滅門中能攝淨心所攝功德三智
具足四德圓明由無明覆都不覺知從能所淨立
能攝名。
九者（至）攝持故。
釋曰九所攝生滅門中究竟始覺攝諸染法咸能
斷故。
十者（至）未出現故。
釋曰十隱覆此有二解一多一心體法身如來徧
諸染淨不顯現故二本覺淨心法身如來沉沒染
中未出現故。
<pb n="773"/>
是名為十（至）與行與相。
釋曰後結指屬當初句通結如是已下明此正要。
論已說如來藏門次說阿梨耶識門。
釋曰後第二重總別有二初結指。
所謂（至）言未足故。
釋曰後開示有二初所依總相門又二初牒指不
云業等略去分名但言梨耶建立滿名不生滅等
義雖不闕語未周圓顯說下熏影彰上轉故言未
足。
此中所說（至）分際云何。
釋曰後解釋有四一明下轉又四一六字顯有無
為有三初明分際有二初問。
頌曰（至）之總相故。
釋曰後答凡諸無為不生滅攝以常住故凡諸有
為俱生滅攝是無常故。
如是（至）何等名字。
釋曰次辨名數有二初問。
頌曰（至）是名為五。
釋曰後答。
且四無為（至）有何等用。
釋曰後顯體用有二初別明二法又二初四無為
復二初問問且四無為何法何義為體為用。
頌曰（至）隨釋應觀察。
釋曰後答有二初結頌於其體用各具通別。
論曰（至）是名二依。
釋曰後釋文有三初別解二依四種通依一心為
體通體無殊四種別依俱在門中靜理本智隨他
無事如次為體。
復次（至）是名二用。
釋曰次各明二用通用隨緣義當染淨別用不變
義當清淨。
此中所說（至）自當顯說。
釋曰後辨義勸指通謂他義即多一心及四染淨
別謂自義即門中體及四清淨廣在下明略此可
悉。
五種有為（至）有何等用。
釋曰後五有為有二初問。
頌曰（至）隨釋應觀察。
釋曰後答有二初結頌。
論曰（至）是名二依。
釋曰後釋文有三初別解二依五種有為通依皆
是一心本法以為體故別依俱在生滅門中大力
住地為無明體業相細染為生相體轉現及智并
相續染為住相體執計麤染為異相體業果麤染
為滅相體。
復次（至）是名二用。
釋曰次各明二用別用礙事五種俱同通用力勢
五種各異謂除初後中三上下隨其多少與力別
故於滅相中通用於上與力易知及自與力其相
云何以業及果同是滅相業果招酬互望與力名
自與力影取住異自與亦然。
種種別相（至）自當顯說。
釋曰後指文當辨。
以何義故（至）作如是說。
釋曰後通證一心有二初問答指說有何所以生
滅門中有為無為一心為體。
爾時（至）不可思議。
釋曰後正引經文有二初法說論言具備重置恒
沙顯有為無為各差別故謂攝主梨耶具足九法
以誰為本而得依生佛答諸法生處殊勝所以者
何一心本法非有為無為所生之法通有為無為
故云殊勝不可思議能作一心即中道諦所生之
法即真俗諦亦猶明鏡本非青黃而能對現青黃
<pb n="774"/>
之色法合可知。
復次（至）廣說故。
釋曰後喻合初喻庶民之子有二所依一者是王
如一心本法二者父母如寂靜理等後喻所生草
木有二所依一者大地況一心本法二者種子況
寂靜理等。
與和合者（至）勝劣故。
釋曰二三字示能所熏有二初牒指徵釋以不生
滅為所熏即無力故通取生滅為能熏即有力故
能所熏發互相與力染淨和合勝劣異故。
今當作二門（至）不出此二。
釋曰後廣明行相有三初總指若五有為能熏有
力即成下轉若四無為能熏有力即成上轉名數
雖九成轉唯二故生滅門不出此二。
如是二門云何差別。
釋曰次別明有二初問。
頌曰（至）得成而已。
釋曰後答染淨互熏黑白交鬪妄勝真劣背自本
覺約位所指十信已前俱成下轉真勝妄劣向自
心源約位所指十信已去俱成上轉。
今當先說初下轉門。
釋曰後廣解有二初標門。
根本無明（至）而作熏事。
釋曰後示相有二初正明又二初無明熏習有三
初伸二問一問何法為所熏二問何時正作熏。
頌曰（至）如契經明說。
釋曰次結頌答三句答前問二句答後問一句指
教說。
論曰（至）及四無為。
釋曰後依文釋有三初答前問有二初所熏法數。
熏一法界（至）非他所依故。
釋曰後廣明熏相有二初熏一法界先問後答答
中復有頌答論釋引經作證於一心法有二自在
無明唯熏有為自在一心之法本非有為但從能
熏以受其名以是有為之自在故無為自在立名
亦然。
熏真如法（至）非後用故。
釋曰後熏四無為無明唯熏真如通用餘三無為
亦熏通用。
作熏時量（至）非別取故。
釋曰次答後問正熏時分非初中後一時俱取初
中後故或據一念初後或就一期始終約迷亂說
俱一時故。
此中所說（至）名為所熏。
釋曰後解熏義有三初徵釋熏習能所熏義其相
云何能熏有九引彼所熏而與自體同共和合俱
行轉故所熏無力還與能熏常相隨順不逆違故
所言熏者擊發之義其猶水乳相投和合遞相不
逆非同法相熏成種故。
謂五有為法（至）同事俱轉。
釋曰次指法顯示通明五種有為熏四無為并一
法界所熏五法與能熏五不逆不違俱行俱轉成
熏義故。
是故說言（至）生滅和合。
釋曰後合歸本論。
如大無明（至）應如是知。
釋曰後例餘熏習如大無明能熏一心有為自在
又能熏發四種無為通達作用義既如是餘四有
為熏五亦然。
如是等義（至）其理分明。
釋曰後指下。
非一非異（至）差別故。
釋曰三四字明同異義有二初牒指顯五有為與
<pb n="775"/>
四無為同異義相。
云何開示。
釋曰後徵釋有二初問起。
所謂顯示（至）名為非異。
釋曰後分疏有二初通別用異受熏同二種自在
二種作用相望不同名為非一一心法界有為自
在及四無為通達作用與五有為能熏相合義理
無差名為非異此中不說五種有為二種作用不
同理故名為非一又亦不說五種有為唯通達用
作能熏事與所熏法無別理故名為非異應細詳
之方委知耳。
復次所熏（至）名為非異。
釋曰後能所熏異一心同所熏無為能熏有為染
淨不同故名非一能染所淨不離一心第一義諦
故名非異。
名為（至）圓滿字。
釋曰四五字結藏識名十梨耶中正取初一兼或
通十故名圓滿。
已說下轉門次說上轉門。
釋曰二證上轉有三初結指。
若欲成立（至）他來依我故。
釋曰次指引所引經文具有二轉。
此經文（至）即是上轉。
釋曰後徵釋有二初總問答。
此義云何（至）是下轉門。
釋曰後別解釋有四一辨下轉初句總徵次下略
釋謂明本覺受無明熏成下轉門文顯可知。
若欲成立（至）則存斯詞。
釋曰二明上轉再安論句重整佛經迴下轉而作
上熏順自文而援他據妙之至矣孰不欽歟。
馬鳴菩薩（至）闕失過咎。
釋曰三出論意。
上轉門義（至）其理自明。
釋曰四指具處。
已說上轉門次說該攝安立門。
釋曰三安立門有二初結指。
諸識差別（至）幾種識。
釋曰後開示有二初問諸識有幾數何經說幾種。
頌曰（至）分明顯說故。
釋曰後答有二初結頌通依一代聖教增數說識
始從一種乃至成十所云歸本等者合言一心等
以此十識乃是一心阿梨耶等經中列釋非是歸
本契經說故歸本但是百本一數應悞書爾。
論曰（至）差別經。
釋曰後釋文有三初總指總徵指十種故徵十相
故。
一者（至）云何為四。
釋曰次別立別釋有十一一識有三初標徵。
一者（至）非建立焉故。
釋曰次別釋有四一依一心經多一心識具二自
在有種種力無所不作故立一識非立餘焉。
二者（至）為總相故。
釋曰二依梨耶經此當攝主阿梨耶識具障礙義
即五有為無障礙義即四無為九法通依即大攝
主。
三者（至）無所不作故。
釋曰三依顯了經此末那識具十一種謂大無明
五相五識無所不作故。
四者（至）無餘七事故。
釋曰四依七化經此一意識具七轉變如一幻師
變作七人愚見謂七智見唯一意識幻師義亦復
然。
是名建立（至）四種契經。
<pb n="776"/>
釋曰後結據。
二者（至）廣說故。
釋曰二二識梨耶引證名了別識具業轉現意識
引證名分別事攝前七識故。
三者（至）廣說故。
釋曰三三識梨耶收業等三末那唯目意根意識
總攝前六引證與列名異體同。
四者（至）廣說故。
釋曰四四識上三識前加一心識引證易了。
五者（至）徧轉識故。
釋曰五五識更加隨順徧轉識者屬體義當隨染
本覺即下所引楞伽王識或可即是大攝主識於
有為無為徧轉隨順故。
六者（至）作如是唱故。
釋曰六六識佛為小根說前六識以密就實意中
包含性相諸識具一切故。
七者（至）分別之依故。
釋曰七七識前六識上加末那識此第七識有力
能作第八識用故有力亦作前六識依故。
八者（至）不出此數故。
釋曰八八識。
九者（至）入唵摩羅故。
釋曰九九識前八識上加本覺識唵摩羅者此云
本覺。
十者（至）異說契經。
釋曰十十識前九識上加多一心故此十識包含
無量是名已下乘文帶結。
如是十種（至）云何安立。
釋曰後以彼屬此有二初問通前十識向此論中
何文該攝何文安立。
頌曰（至）屬斯論總言。
釋曰後答有二初結頌。
論曰（至）屬當論言。
釋曰後釋文有二初總指。
所謂（至）義加前說。
釋曰後別屬有五一攝一心說一法界攝者即前
本論依如來藏生滅所入名多一心名一法界舉
異名攝不爽正意。
阿梨耶識（至）不覺義故。
釋曰二攝梨耶說第二重中所依總相阿梨耶識
攝彼總識以具覺義不覺義故引別相者欲顯總
故。
顯了契經（至）廣說故。
釋曰三攝顯了說謂此論中根本無明五相五識
共十一意攝彼末那故。
七化契經（至）廣說故。
釋曰四攝七化說三種凡夫麤分意識攝七化經
總一意識。
如是如是（至）應如如配。
釋曰五指餘九說從楞伽二識至法門十識令諸
學者法前體例以此論文攝彼經識以義昭著故
不具出。
已說該攝（至）割字門。
釋曰四藏識門有二初結指。
阿梨耶識（至）屬何等處。
釋曰後開示有二初伸問此中有三一問名數二
問名相三問攝處。
頌曰（至）隨應各配屬。
釋曰後述答有二初結頌初二句答數指教次十
句答其名相後四句答於攝處。
論曰（至）云何為十。
釋曰後釋文有三初總指總徵。
一者（至）義如前說。
<pb n="777"/>
釋曰次別列別證有十一攝主識如前所謂不生
不滅乃至名為阿梨耶識即是此中大攝主識。
二者（至）廣說故。
釋曰二無明識先標名釋義次引教顯相後屬論
攝處下八皆然不繁具出此論不覺即攝彼識。
三者（至）廣說故。
釋曰三清淨本覺此論四鏡即攝彼識。
四者（至）廣說故。
釋曰四染淨本覺喻況甚顯當此論說自性清淨
心因無明風動等即攝彼經楞伽王識。
五者（至）不離因故。
釋曰五業相識以生相位根本業相若以無明而
為根本根本之業相若對轉等而為根本根本即
業相又此業相及與業識皆具包藏名為梨耶餘
例此知然業相識能緣所緣心王念法不可析別
唯由精動隱流義者此有二解一云本覺淨心名
之為精由受染熏淨心則隱但隨染緣成動成流
名相名識持染名藏故下論云如是動流祇由不
覺若覺不動動則有苦二云精者細也屬業相識
自體至細微隱流動唯佛能了餘不能知鍵摩云
識即業相耳。
六者（至）則無見故。
釋曰六轉相識有見見轉者謂於此位有能了見
見起名轉意目此位具能緣見此即正攬前位動
業成斯見也無見見起者覺體不動名為無見隨
熏動轉名為見起。
七者（至）則無境界故。
釋曰七現相識別異別異者謂能緣心行解差別
有多種故相異相異者即所緣相境界不一具無
量故或復翻此或復雙通上據生法次第而論下
就招生分段而說故指現識正是異熟無記之法
淨白之相以依現識方能成就業繫苦相總報之
果所招果相不離能起現相識故依此現識建立
分段生死報故略辨如前委陳在下此論攝彼於
文可見。
八者（至）真如攝故。
釋曰八性真如理是性識攝非相識故此說淨覺
所證果攝。
九者（至）即同本覺故。
釋曰九清淨始覺謂二淨覺彼此不離法爾隨逐
常俱轉故體用有殊名非同種尅性無差名非異
種論攝可知。
十者（至）廣說故。
釋曰十染淨始覺二染淨覺彼此不離治惑次第
上下別故論攝可知。
如是等義（至）今略而已。
釋曰後指廣如下謂前諸識末那意識具如下文。
已說藏識（至）圓滿門。
釋曰後能依別相門有二初結指。
此識（至）圓滿相故。
釋曰後開示有三初牒本標以覺不覺攝有無為
顯殊勝識具圓滿相。
此義云何（至）諸過患故。
釋曰次委徵釋四種無為諸淨功德望與覺性自
不離彼彼不離自名為不離又此功德一向妙有
非除遣法名為不斷唯以覺義能攝生故五種有
為諸染過患由於覺性恒違逆故名為若離又此
過患由於覺性恒映蔽故名為若脫唯以不覺能
攝生故。
如是種種（至）分明顯示。
釋曰後指下辨相攝相生熏習別相如下具明。
已說總識（至）散說門。
釋曰後廣釋後重能依相有二初結指。
<pb n="778"/>
本曰（至）非究竟覺。
釋曰後開示有二初別說功德過患門有二初兩
覺決擇安立門又二初略說兩覺安立門復二初
唱本。
論曰（至）始覺門。
釋曰後釋文有二初懸敘門又二初科分。
云何（至）無斷絕故。
釋曰後解釋有二初略辨體相又二初明二覺相
復二初徵釋本覺本有法身有不變義具德常明
故自性淨心有隨緣義受染熏轉故。
云何（至）不能離故。
釋曰後徵釋始覺無漏性智有不變用不受染熏
故始覺般若有隨緣用善受染熏故。
如是（至）亦復如是。
釋曰後辨二理體有二初承前問答本始四覺證
何理體二如二空為所證故。
云何（至）亦復如是。
釋曰後就別徵釋清淨二覺所證二理離染熏故
染淨二覺所證二理受染熏故。
以何（至）其相云何。
釋曰後廣明字事有三初明二覺有二初本覺分
三初清淨本覺有二初問。
頌曰（至）謂根鏡等義。
釋曰後答有二初偈頌對本具根等十義覺具鏡
等十義。
論曰本覺各十。
釋曰後長行釋有三初解初後句有二初總標。
云何（至）是名為十。
釋曰後別顯有二初本十義本字偏就法身體解
初一約喻後九就法訓釋多端不局常例委辨義
名亦無相濫。
云何（至）是名為十。
釋曰後覺十義覺字偏就般若慧解初一喻況後
九法說以義屬名如文可悉。
如是（至）無別而已。
釋曰次明中二句事義差別分十本十覺性智無
殊唯一體一相。
此中（至）非染淨本覺。
釋曰後結淨非染。
染淨（至）依向應知。
釋曰次染淨本覺十本十覺不守自性即是此中
離性本覺十種字事。
如是（至）皆非而已。
釋曰後總辨同異非同者不變隨緣各不同故同
故者以二本覺體無別故非異者本性尅體無別
異故異故者以其不變隨緣別故或同或異前二
偏句或非是同或非是異解前非同及非異故皆
是乃屬俱是句故皆非即當俱非句故。
以何（至）其相云何。
釋曰後始覺有二初清淨始覺又二初問。
頌曰（至）故名為始覺。
釋曰後答有二初偈頌對無始無惑今始初覺。
論曰（至）故名始覺。
釋曰後長行釋有二初解頌法爾通治無諸惑時
理常今初故名始覺。
如是（至）非染淨始覺。
釋曰後顯淨。
染淨（至）染淨始覺。
釋曰後染淨始覺有問答釋而於釋中無惑時用
不守自性能受染熏由隨緣故立染淨名此之四
覺本唯一體所以者何十梨耶中清淨始覺依清
淨本離不變體無不變用故染淨始覺依染淨本
離隨緣體無隨緣用故今覺義中染淨本覺全淨
<pb n="779"/>
本覺即體論體隨緣成故染淨始覺全淨始覺即
用論用隨緣成故驗知四覺曾何四體不唯四覺
元是一體三十二種法體無殊但義異故。
以何（至）其相云何。
釋曰次辨二理有二初真如又二初清淨真如復
二初問。
頌曰（至）故名為真如。
釋曰後答有二初結頌性平等故無一多故。
論曰（至）名為真如。
釋曰後釋文有四一解頌以離同異緣故無一多
相。
如是（至）親所內證。
釋曰二配智二種淨覺法爾親證。
復次（至）表示而已。
釋曰三述義有二初各十字事此真十義梯本十
義人法不離故本與真同名表示又如十義梯覺
十義理智相應故覺與如同名表示。
所以（至）作如是示。
釋曰後徵釋重示此有二解一云真理為因有法
身德如理為因有般若覺二云法身能為顯真方
便般若能為顯如方便以此重示義分明故。
此中所說（至）非染淨真如。
釋曰四顯淨。
染淨真如（至）染淨真如。
釋曰後染淨真如有二初伸問述答淨理隨緣受
染熏故。
如是真如（至）比類應知。
釋曰後配智指勸染淨本始親所證故次下例指
同前清淨本覺真如十本十真十覺十如但當染
淨相應不離故。
以何義故（至）無別而已。
釋曰後虗空有二初清淨虗空又二初伸問述答
長行標徵列釋總結義差體一如文可見。
此虗空理（至）非染淨虗空。
釋曰後配智顯淨清淨二覺法爾親證二種空中
謂淨空故。
染淨虗空（至）染淨虗空。
釋曰後染淨虗空淨空隨緣受染熏故。
能熏所熏（至）其理具顯。
釋曰後指餘門真妄互熏立義徵誹斷證門等廣
如下辨。
已說字事（至）隨釋門。
釋曰後隨釋門有二初結指。
所言（至）差別說故。
釋曰後正辨有二初牒總對明總中通收唯淨通
染始本覺故。
就別句中（至）說相可見。
釋曰後就別解釋有二初豫指清染二覺染淨二
覺指本論中依此次明。
謂心體（至）清淨本覺。
釋曰後隨釋有二初清淨二覺又二初淨本覺有
三初直明覺體義又三初牒指。
心謂即是（至）故言離相。
釋曰次廣釋不變淨心不變淨體遠離根本迷妄
念故遠離生住異滅相故。
過於恒沙（至）示眷屬皆空。
釋曰後顯具淨本何故唯離五染以過恒沙分別
俱生煩惱所知五為根本根本尚無枝未安在。
離念相者（至）者即人故。
釋曰次具德顯人勝有四一標假人者字目人非
是牒詞。
等虗空界（至）虗空理故。
釋曰二契空理覺者證空能所同故。
<pb n="780"/>
法界一相（至）無差別故。
釋曰三證真如覺者證真能所一故。
即是如來（至）自性自體故。
釋曰四勝法身證二理人即是如來自性法身。
依此法身（至）本覺稱故。
釋曰後依身立名字依自性德立淨覺名。
已說清淨（至）清淨始覺。
釋曰後淨始覺有三初結前生後。
何以故（至）作如是請。
釋曰次依文辨相有二初請問有四一牒指為欲
建立清淨始覺先伸徵問。
問相云何（至）名本覺耶。
釋曰二解問謂有難云法身本來具性功德即釋
本義常恒明淨常恒自在即解覺義若依此義名
本覺者未審此覺何時何以具性功德立名本覺。
若作是說（至）而得成立。
釋曰三徵釋有三初徵非本覺先牒他救後難他
救若說此覺有智斷惑能圓德者即此本覺未斷
時有惑功德則隱斷盡時方覺功德則顯寧符本
來常明淨義又既前惑後覺前隱後顯豈順法爾
恒本有義。
若作是說（至）非彼本覺。
釋曰次徵是始覺亦先牒救然後難救若常斷而
即本斷又常具而即本具者此但始覺何關本覺
故本覺義亦不成立所以者何良由本覺無始覺
之功德故無不覺之過患故若離此二即名本覺
故次論云清淨本覺或非過患或非功德今說德
患何成本覺德若本具更不須具患若本斷更不
須斷唯是始覺何預本覺。
是故（至）名為本覺。
釋曰後引教證成。
以何義故（至）言何以故。
釋曰四結問因何法身自性德中歸投依託說名
本覺。
本覺義者（至）直決彼疑。
釋曰後決疑有二初通答又二初牒指。
謂馬鳴師（至）心行處滅。
釋曰後廣釋有二初絕言滅念論主通云淨本法
爾無諸生滅非立有而則有非謗無而則無過患
功德相待俱寂名言心念詮緣並絕。
而有言說（至）本覺之稱。
釋曰後因始顯本說圓性德名本覺者因淨始覺
發智及定窮時周處治過圓德對淨始覺立淨本
覺故本論云本覺義者對始覺說。
以始覺者（至）示本覺故。
釋曰後對示淨本何因對彼始覺立名由淨始覺
與淨本同故對始覺示淨本覺。
如是二覺（至）其相云何。
釋曰後明二熏習有二初問二種淨覺熏相若何。
頌曰（至）唯有自家德。
釋曰後答有二初結頌清淨二覺非他染熏不無
二淨自互熏習准下論說此二淨覺亦容熏他諸
染法故。
論曰（至）謂白白故。
釋曰後釋文有二初廣釋二種淨覺他染非能熏
自淨非所熏以無染淨相待互熏唯有二淨自互
相熏徧因果位淨熏不歇是故名為具足轉熏淨
熏重重故云白白。
三身（至）無分轉故。
釋曰後引證唯有德熏者以二淨覺德互熏故無
患德熏者染非能熏名無患熏自非外淨所能熏
故名無德熏唯有滿轉者二覺徧通五十一位念
念常熏圓滿轉故非同染淨本始二覺歷位歷惑
<pb n="781"/>
分分轉故。
已說（至）離性二覺。
釋曰後染淨二覺有二初結指。
始覺（至）離性始覺。
釋曰後解釋有二初明二覺又二初牒指。
此義云何。
釋曰後顯示有二初徵染淨二覺義相若為。
本覺（至）離性之義。
釋曰後釋有二初正明離性淨本隨緣恒受染熏
令諸染法常得依住淨始隨緣因被染誑方起智
斷是故名為染淨始覺。
始覺（至）證得理故。
釋曰後徵釋誑離有二初誑義始覺斷障證德何
言被染誑耶蓋以無過作過斷故其猶夜杌空花
闇盡翳除於何所見又實無德作德證故何異鏡
燈水月燈去月亡影何所有染誑之義於茲明矣。
若爾（至）到無念故。
釋曰後離時離妄直須到究竟位於此時中得無
念故。
滿分二事下當顯示。
釋曰後指分滿解論心源覺不覺別立滿分名如
次廣明。
已說（至）決擇門。
釋曰後廣說兩覺決擇門有二初結指。
本曰（至）同一覺故。
釋曰後開示有二初廣說始覺決擇分有二初唱
本。
論曰（至）立隨覺門。
釋曰後釋文有二初建立門又三初科分。
四相（至）常住有故。
釋曰後辨相有二初略顯二門分三初立門屬當
有二初四相門二種過患長短時別究體無差二
種功德新本義殊推源無異不出理智為所依故。
隨覺（至）覺不覺故。
釋曰後隨覺門滿覺即顯究竟始覺契同無二一
相覺故分覺即顯因位始覺待前名之為覺對後
名不覺故。
云何（至）本來有故。
釋曰次徵前剖釋有二初徵釋四相麤相長時自
信至果能盡離故細相短時據初成時剎那具故
又以過患起時功德隨轉故立四種無常德相又
始起功德推體本有故立四種常住德相此四四
相於五位中正說斷除麤四相故若是過患未究
竟盡功德四相二種仍俱若至極位過患盡處功
德四相亦不可立以諸過患是所治境故諸功德
是所知境由後惑熏未達淨德故諸功德是所迷
境既是境收非能覺攝所不知德通依理智能未
知心唯屬始覺下就相待畢竟咸空對過患而稱
功德待無常而名常住過患既遣功德隨亡無常
已拂常住奚存患德四相故並空無爾時唯有一
種覺故。
云何（至）或不受故。
釋曰後徵釋隨覺謂一種覺無其因位覺與不覺
二種別故或五十種因位分覺對後滿覺名為不
覺唯究竟位名為滿覺此覺不覺尅論體性唯一
始覺到極合本唯同一覺無有二故後辨分覺隨
何位覺待前稱覺更無前位染法熏故復隨何位
對後即立不覺名故以受後惑染法熏故仍由不
知所斷染法本性清淨實功德故如下論指熏離
俱相復次顯示覺與不覺互相即通是一味故則
斯義也。
如其次第說相可觀。
釋曰後指說勸觀此豫指下令講尋者對文配屬
<pb n="782"/>
於義照然。
此中（至）據亂持故。
釋曰後廣明四相有二初標列牒釋彼無時中等
者先斷滅相後斷生相有差別故彼有時中等者
生細在前滅麤居後時無別故據其無明迷亂真
界一時成就四種相故。
俱有（至）麤細故四。
釋曰後重廣次第有二初俱有次第又二初總解
復二初問答俱有先細生相後麤滅相一時釋俱
有麤細釋次第但向一時具前後故。
此中（至）俱有四相。
釋曰後徵釋一時所取一時無明熏真一念具四
迷惑實性隱覆淨心生死無窮流轉不已。
何故（至）其相云何。
釋曰後別明有四一生相分二初總舉四相問生
等四種義相若何。
頌曰（至）立初生故。
釋曰後別就生相答無明熏心生三細相獨力業
相無明所發微細之用獨力隨相本覺所發微細
之用二用各別故名獨力俱合動相取彼業隨和
合動相若離業隨無有俱合猶離風水無波濤故
以法對喻各具三矣此三始起故名生相當三細
中初之一細十一意中業相業識五有為中生相
有為六種染中業不相應。
住相（至）非麤分故。
釋曰二住相三細中後二六麤中初二十一意中
後八六種染中中四四種住相住義各別轉相住
持能見心識熏習上下現相住持自體色法熏習
上下智相住持分別染法能障二地乃至七地六
漸次故非取六麤及六染故其相續相住持事識
染不斷故雖四住相內含麤細然對異滅故當細
分又於事識顯六隱七揀麤取細以唯法執名為
細分。
異相（至）而起著故。
釋曰三異相六麤內中二六染中初一若執取相
即從能緣行解立名執取即相故云異自成異由
緣種種別相即起種種執著能緣自差故名異相
計名字相從其所緣境界建號名字之相計即是
相謂其凡愚依名起著就所緣差故名異相此二
人執從能從所增勝立名準賢首疏執取即俱生
計名屬分別。
滅相（至）故名滅相。
釋曰四滅相所發之業所招之果壞前執取及計
名字令受苦故或受果時滅眾善故或起業時損
性善故欲顯滅義互通故述因果前却。
已說俱有次說前後。
釋曰後前後次第有二初結指。
其相云何。
釋曰後解釋有二初問。
頌曰（至）增減不同。
釋曰後答有二初頌對論釋斷時次第從滅至生
先麤後細自信之果隨智增減對治異故。
此義（至）增減不同。
釋曰後配位具闕十信位人治滅相故三賢位人
治異相故前九地人治住相故十地位人治生麤
分果滿位人治生細分四相盡處究竟清淨。
已說（至）隨釋門。
釋曰後隨釋門有二初結指。
依彼四相（至）果滿位。
釋曰後解釋有二初決擇五位又二初科分略辨
復二初標徵列位從所斷相立位差別。
前四位中（至）說相應觀。
釋曰後具事多少論主誨示講學之人明記四三
<pb n="783"/>
至文屬配。
第一（至）名為覺者。
釋曰後依位廣明有五一十信位有四一趣向行
者能修行人十信菩薩未入正定故名凡夫已出
邪定亦名覺者。
覺知（至）覺滅相義。
釋曰二修行因相未入信前不知不覺作業受果
是大過患造種種業網招一一苦輪五趣無休四
生不息今逢善友淨則良緣拔邪見之稠林入功
德之信位業為苦種果是毒源畢有餘殃竟無實
樂欲彰信位能了滅染對後正止惡之心詺此為
行因之相。
故能（至）止息不起。
釋曰三行因果相此有二解一云故謂特然作意
之義信心始起治道極羸發上轉之門離此岸之
路苟涉懈易還預下熏儻在慇懃頓超聖位云故
能者意在此焉二云故謂所以因由之義以前不
覺常種惡緣此後深知永營白業愧能懼惡他不
染於𠎝尤慚以崇賢自無干於過咎後義釋故意
在茲焉言因果者前覺滅而求斷即名行因此止
惡以不生乃稱為果。
雖復（至）熏離俱相。
釋曰四熏離俱相有二初牒指熏離之言即解覺
義熏俱之言釋不覺故。
所謂（至）故言熏離。
釋曰後解釋有四一知過對治由知滅相實是過
患故發覺心止絕滅事後念不起故名熏離。
彼滅相品（至）故言熏俱。
釋曰二迷德不了已覺滅相雖然熏離未覺異等
仍由熏俱致不了知滅相本來體性清淨實是功
德。
此中（至）於第十地。
釋曰三流至十地雖復名覺此當熏離但能對治
過患四相即是不覺此當熏俱顯未了知功德四
相準此論指因位分覺後惑熏俱未合本覺直至
滿覺無後惑熏方知四相體性清淨本來實是功
德四相患德相盡分滿覺亡爾時唯有一覺轉故
故下論云實無轉勝漸次之異亦無圓滿究竟之
極乃至契同無二一相覺故故此論指雖復名覺
即是不覺流至十地唯除果位無熏俱故。
復次（至）是一味故。
釋曰四顯體一味恐人妄認此中不覺謂是本末
無明不覺故重委示覺與不覺玄通一味此唯始
覺對前名為覺覺過患故對後名不覺迷功德故
如雜礦金望離少分麤砂礦故雖復名金仍帶其
餘細砂礦故猶名礦金出礦之金與在礦金無二
體故法合之中離惑之覺與在惑覺唯一味故。
第二（至）地之海故。
釋曰二三賢位有四一趣向行者二乘之人屬邪
定聚不求菩提無大心故今取二乘人空觀智同
三賢位故名相似此論所指三賢位中執取計名
不分先後種現差別總相分為九十分障以道對
惑品數均等比觀無漏分分成就人空覺智位位
自在隨所斷惑各無疑畏又或行者至迴向位第
十出心方始斷盡異相人執人空無漏至賢位極
無所疑畏若準賢首義分齊說寄惑顯位并斷惑
門賢位但伏麤惑現行入見道時能頓斷種曾同
此論義亦無違道力自在斷留無礙為益自他故
須留矣故攝論云若不斷上心即不異凡夫若不
留種子即不異二乘兼順上論對治最中頓斷見
等四住地故又顯二乘皆含佛性盡蘊靈知終修
萬行之因畢尅三身之果究竟流入薩般若海故。
覺於（至）覺於念異。
<pb n="784"/>
釋曰二修行因相謂計名上熏於執取種種之境
界攀緣執取下助於計名一一之言相分別上下
與力彼此相熏人人思慮更增我我所執轉盛昇
沉三界出沒四生不以熏修於何止息而今正起
人空始覺又得法空方便現前知本覺之淨心眠
無明之大夜夢於異相迷其法實欲除縛纏要憑
治道分分發於治覺漸漸破於妄心了異念之夢
虗起相似之覺道運茲勝行故曰修行因耳。
念無（至）極喜離故。
釋曰三行因果相由前覺了引起正念正念明來
異相闇謝次出所以何故正念纔生便令異相速
滅以意識中有二分別一者麤二者細麤貪嗔等
緣順違境即煩惱障執取計名是異相攝細法執
等恒流注故即所知障謂相續相是住相收不論
智相者彼是俱生故今但對治麤貪嗔等非細法
執故正念生致異相滅其相續相初地離故。
故名（至）相似覺焉。
釋曰四熏離俱相正結覺名兼顯離俱不委解釋
故云并麤有本麤字即是兼字以麤為兼於義為
善熏離熏俱如前可解異類相似以小似大同類
相似以比似證。
第三（至）法身菩薩。
釋曰三九地位有四一趣向行者後二僧祇前九
地人真如為身般若為心兩種法執垢累已出若
身若心清淨明白二細梨耶縛障悉斷於境於智
無礙自在既垢縛而出斷又理智以融合故得名
為法身菩薩善順上論如實修行歸十地僧指屬
可解。
覺於（至）覺於念住。
釋曰二修行因相未入地前四種住相恒起法執
遂令本覺眠在無明住相夢中無所覺了始覺日
輪既出住相夜夢皆除明闇相違不能俱轉又始
覺是正無分別性住相是亂有分別性正亂相違
有無不並斷道現前故覺念住先須加行名修行
因。
念無（至）各離一相。
釋曰三行因果相由前覺了引起正念正念纔生
住相便滅次出所以恐此住相濫彼生相故住對
生迷亂分別極麤重故又住相四中其相續相於
極喜斷智相一種別障六地從二至七隨地斷故
過三有者即是七地謂能超過三有由是此地立
遠行名故唯識云出過世間二乘道故今過三有
即過世間此論略無出二乘故八地斷現九地斷
轉如其次第各對治故。
故名（至）未出離故。
釋曰四熏離俱相正結覺名兼顯離俱逐難別解
熏俱相云業相細念未出離故仍有此惑熏隨分
覺致不覺知功德四相前後熏俱准此可解。
第四（至）無對治道。
釋曰四因滿位五果滿位合分為二初二人合辨
地盡之中正學地盡名因圓滿無學已得名果圓
滿因滿斷除俱合動相一分麤惑果滿斷除獨力
業相及大無明准下論指亦斷一分障果細惑俱
合動相獨力隨相本覺業用非自性染無能斷道
問既屬六染五有為數云何不斷答無明既斷本
覺不生約義亦說不生名斷若望前來已發起者
獨力隨相與業俱亡非自性斷。
自此已下（至）圓滿者焉。
釋曰後二滿別釋有二初總指陳。
滿足（至）而標彼人。
釋曰後別決擇有二初因滿因滿位人有二種定
一者方便金剛當加行道即論上句二者正體金
剛當無間道即論下句亦可方便一念相應為加
<pb n="785"/>
行道滿足一念相應為無間道舉所起道顯能起
人亦可於此兩句含後三事方便定為修行因相
正體定為行因果相既許對治俱合動相已屬熏
離仍有細惑大無明熏又是熏俱不違前論因各
具四。
覺心（至）無生覺故。
釋曰後果滿有二初果圓行相有四一具明三相
舉道取人即能圓滿者智起惑亡即對治行相令
解脫道究竟始覺鏡智現前周徧通達無有與等
業相無明不復得有等空絕相何有念哉以遠離
下滿究竟相了知四相本來清淨實是功德由離
細念得見心性所以得到無生覺故。
是故（至）佛果無念。
釋曰二證離二念有二初顯無妄念謂其行者到
佛果位解脫道時離無明念細業相念極解脫道
不俱行故是故說言佛果無念當知是人趣佛地
故。
若無（至）應審觀察。
釋曰後明有正念遠離妄念不墮空無唯有正念
十德相應極解脫道初剎那中俱行俱轉名為正
念。
又心起者（至）令生勝解。
釋曰三除疑生解有二初牒指。
謂有（至）如是疑故。
釋曰後解釋有二初述疑謂疑至果合本覺智於
細生相為知是有為知是無若知有者佛果位中
即非無念以有生相微細念故若知無者佛果滿
覺即應不有以無初念對何立覺。
今自通言（至）知初相耳。
釋曰後通答馬鳴通云所知初相本來性空能知
始覺法爾不起心境元無何初可知今言知者顯
無念故雖法性湛寂本絕能緣所緣而真覺靈明
證達無心無境但拂微細有二之相何礙通達無
二之覺無所有覺即究竟覺都非空無顯非斷滅
故依此理言知初相。
是故（至）名為佛故。
釋曰四成立無念舉眾生而有念顯諸佛而無念
文雖反顯意在順明。
自此（至）周徧圓滿。
釋曰後始覺境圓有二初標門。
謂大覺者（至）生住異滅故。
釋曰後開示有二初辨境周圓佛果始覺徧知趣
生但依一心轉成四相。
以何（至）以無念等故故。
釋曰後釋成所以有三初徵知顯等佛無四相何
義知耶以佛證得自無念時與諸眾生平等得故
由是能知無量趣生心作四相。
以何（至）有本覺故。
釋曰次自他轉釋有二初難異答同何以佛得無
念而說眾生同得蓋佛與生本覺一故。
此義（至）無所不至故。
釋曰後重徵再釋佛之滿覺同本覺時徧同生界
本覺心故故佛證得自無念時一切眾生皆同得
故。
清淨（至）亦有始覺。
釋曰後問答斷證有二初返覆難詰佛得無念眾
生亦得者佛斷無明眾生亦斷耶若許佛斷時眾
生同斷者何故上言金剛已還生未離念不名為
覺若許眾生未離無明而與諸佛同得無念者無
念等義有言無實其猶璞自成器礦全為金但有
虗言都無實義豈謂眾生皆有本覺便須亦令皆
有始覺無念等義若為會通。
決斷（至）望別決斷。
<pb n="786"/>
釋曰後自別對決有二初標門。
自宗（至）亦同得滿。
釋曰後牒解有二初自宗答又二初正釋此論所
說宗尚眾生同一本覺相續無差故得佛斷生斷
佛得生得。
是故（至）是名二等故。
釋曰後引證果滿始覺非唯依佛自本覺起徧依
眾生本覺而起良以覺體性無二故是故佛起即
生起故佛若斷時即生斷故。
望別（至）無相違過。
釋曰後望別答有二初正決前疑若但依前自宗
本覺同體義答仍未通釋金剛已還心猶有念故
須望別異體義決蓋以生佛迷悟心異致有因果
染淨見殊諸佛悟心見眾生界諸法清淨俱無障
礙浪息水澄風停樹止無念等義而得成立眾生
迷心見無上尊入無明藏無所覺知迷東謂西執
石為玉故金剛還有念義成。
舉此一隅應廣觀察。
釋曰後依弌例餘如上顯說生佛一對染淨相融
聊示方隅影顯深理。
自此（至）令同本覺。
釋曰後融通諸覺有二初總標融分滿覺唯同一
覺。
謂五十一（至）同一覺故故。
釋曰後別釋有二初釋義合本依相立覺相盡覺
亡對俗名真俗絕真遣謂以相中對過患而立功
德過患既遣功德不存又於覺中對分覺而立滿
覺分覺既無滿覺何有是則患德四相皆空分滿
諸覺咸泯故無有二唯一覺耳。
大總持（至）不名為正故。
釋曰後引教證釋證中汎指四相有時始覺亦有
四相無時始覺隨無四相無中具該患德釋中就
顯待染立覺無染不能立其覺故對智稱惑無智
不能治其惑故以諸始覺無過作過斷無德作德
證俱時俱轉熏離熏俱既總不正故皆非有以始
冥本始覺不立本覺寧存故說非有勿謂心性一
向斷滅亦猶百川朝海眾鳥翔空雖無本跡本名
豈泯空性濕性。
已說（至）本覺決擇分。
釋曰後廣說本覺決擇分有二初結指。
本曰（至）得利益故。
釋曰後開示有二初廣說隨染本覺門又二初唱
本。
論曰（至）隨釋應配。
釋曰後作釋有二初指分開門。
本學（至）立名而已。
釋曰後依文辨相有二初顯隨染名揀淨本覺不
受染熏此染淨本受無明熏能隨是淨所隨名染
今從所隨以立名故。
自此已下（至）不相捨離故。
釋曰後示所生相有二初指牒略解本覺為體二
相有用體用法爾不相離故。
如是（至）其相云何。
釋曰後問答廣明有二初性智門又二初不守自
性隨緣門義當此處承前本覺隨染文故已具辨
訖後對治一切業障門分二初正辨對治又二初
問。
頌曰（至）名智淨相。
釋曰後答有二初頌對論釋依法力熏習破無明
等障顯法身故依如實修行滅俱合等障顯智淨
故。
斷一切障（至）不始而起。
釋曰後解本拂疑有二初釋本論有四一能治二
<pb n="787"/>
力法力熏習即當一法界心就偏增說熏本無明
如實修行即當十種真如十種本覺熏末無明初
力在果後力屬因法爾當熏非始起故。
如是（至）并相續相。
釋曰二所除二障一法界心力對治智礙獨力業
相更合對治俱合細分如實修行力對治生相俱
合麤分三細中後二六麤中前二。
破根本（至）淳淨明白。
釋曰三顯出二德破無明等顯法身故滅俱合等
顯智淨故。
如本（至）智淳淨故。
釋曰四合歸本論。
何故（至）分明顯故。
釋曰後遣殘疑有五一徵釋地前三賢治異相十
信治滅相此智淨中何略不示以說佛地治惑顯
德故知信賢合具理明耳。
何故（至）悟次第故。
釋曰二徵釋治障問本覺因何先斷無明後斷滅
相答簡異始覺先斷滅相後治無明下上轉殊本
始斷異本覺治惑實在同時望惑細麤分前後故
及對始覺顯逆順故。
何故（至）以法爾故。
釋曰三徵釋上下始覺本覺向聖向凡如火之勢
猶水之濕以法爾故本覺治則自內之外從本至
末始覺治則自外之內從末至本以法爾故。
如是（至）即無前後。
釋曰四徵釋前後尅性則別無體相論時乃寧有
後前蓋不離於一心故難分於二際。
如是（至）如何說耶。
釋曰五引經總證有二初問答徵起。
謂彼證說（至）答問已。
釋曰後正引經文有二初顯廣問答菩薩一徵如
來十答問有十千答還十萬。
即告（至）問於如來。
釋曰後方宣二事有四一佛勑令問仁者漏徵佛
慈警問。
爾時（至）隨宜開示。
釋曰二承威啟請佛雖已說眾盡生疑。
爾時（至）本覺般若。
釋曰三誡聽方說開始本覺治上下惑決去疑雲
廓開慧日以其本覺從離淨藏發究竟智斷滅相
品出法界心入無明海問此既斷染復何成染答
以此本覺有多功用且說二用一斷惑用即智淨
相恒斷染故二成惑用通用一分常成染故本覺
雖一二用無違是故常斷不礙常成耳問何故斷
滅相言發究竟智答如師子王上擒香馬下撮狐
狸盡自力能不輕為故法合可知又本覺智下轉
治惑至滅相位發究竟智從所斷染究竟盡處名
究竟智。
於是（至）亦是實有故。
釋曰四眾聞了悟總持大眾心開意解覺一相而
無相知一體而無體元無言相能遣亦絕唯見法
性離虗妄故離遷流故離猶預故離假幻故方知
前頌兩處我字非世流布乃是本始二覺真我尅
體無二或契一心皆是同時於何疑哉。
自此（至）破滅二義。
釋曰後別釋散說有二初標解前破滅總問意云
前說諸相有何過失而須二力對治破滅總答意
云以諸心識無明發起對境念著覆法身故隱智
淨故由彼全是不覺氣分故須二力破滅二礙所
謂已下總明八識或法執念惑著已下別明二執
或人執著如是等法皆是無明之氣分故過失尤
重故須除斷。
<pb n="788"/>
自此（至）何所疑。
釋曰後徵釋斷不斷有二初伸難又二初總徵反
詰汎問無明為定可斷為不可斷反詰之云斷與
不斷二種俱通有何疑慮。
若可斷者（至）過失亦大。
釋曰後別難俱違若許無明可斷本覺亦應合斷
以真妄和合俱行轉故猶如一人或眠或悟俱行
俱轉若斬眠人隨傷悟士若存悟士不無眠人以
身一故若執眠人全異悟士眠人若亡悟士仍存
違世間故過失大故若許無明不可斷者本覺淨
心常被妄覆環巡三界輪轉四生出離無時過失
亦大。
如是（至）亦可斷除。
釋曰後通答有二初附本解有三初法說又三初
總解釋同體非斷異體可斷眠悟一身義非均等
不可舉彼以難於此。
諸法（至）知此名世智。
釋曰次引經證有二初證不斷兩頌同相諸染是
道體妄即真名出世智又後二句指前六句三毒
等中知無佛道故名世智。
本智（至）法身徐出顯。
釋曰後證可斷漸約用說頓據體論就因就果分
漸分頓。
如本（至）非不可壞故。
釋曰後合本論。
自此（至）作種種波故。
釋曰次喻說有二初喻迷真妄立大海喻藏識者
大海具水風故藏識攝覺迷故水喻淨心風況智
礙波合諸識水風相依喻真妄相資水非動性喻
本覺離縛但以隨緣作諸識故。
若風止滅（至）終不壞滅故。
釋曰後喻妄滅真存風止波停喻無明先滅諸識
後亡濕性不壞喻妄息真存非斷滅故。
自此（至）應配屬焉。
釋曰後合說已見上文不繁別配。
大海風水（至）尾末而出。
釋曰後轉徵釋有四一喻說有三初出處水勝從
頂而生風劣自尾而出。
何故（至）由法爾故。
釋曰次徵釋。
此義（至）由法爾故。
釋曰後重解初句總徵二事餘論別答二事先釋
同類（唯取和合互有不取淨水外風）後解法爾於義分明在文易
見。
無明（至）勝妙形相。
釋曰二法合有二初出處合異相以尾風況妄舉
頭水顯真耳。
彼水大中（至）有本覺佛性。
釋曰後互有合同類以風水更通況真妄交徹。
此論（至）隨釋應觀。
釋曰三指勸以前本論說非可壞據同相門非不
可壞據異相門若準顯文先同後異如推本意先
異後同宗欲顯性會異歸同故令學者於此應觀。
諸佛（至）所能知故。
釋曰四引證謂真妄交徹唯聖賢能知。
已說（至）無礙門。
釋曰後業用門有二初結指。
謂此門中（至）無礙自在。
釋曰後開示有二初解義門又二初隨順機根契
當門性智常現六根境界如次能為六種如來窮
時周處利物無私。
不動一念（至）作佛事故。
釋曰後不動本性常寂門即本論中自然已下當
<pb n="789"/>
常寂門不動而徧不分而周（不動不分顯性常寂）雖應用繁
興然本性常寂。
如本（至）得利益故故。
釋曰後合本論。
已說（至）性淨本覺門。
釋曰後廣說性淨本覺門有二初結指。
本曰（至）隨念示現故。
釋曰後解釋有二初唱本。
論曰（至）如淨鏡故。
釋曰後作釋有二初別解文義有二初解總標者
字目人即本覺人是真我故者字若牒將欲解釋
先牒定故謂覺體相上具四種大義一者等空二
者同鏡自下偏立鏡名舉一影取空義。
云何（至）其相云何。
釋曰後別解釋有四一如實空鏡有二初總釋名
義又二初問問其如實空同鏡等空二種之義行
相如何。
頌曰（至）舉一示一故。
釋曰後答有二初結頌初一句指體次四句釋名
隨用一句各解一字後一句彰顯亦如亦實如實
即空望喻如鏡皆持業釋。
論曰（至）故名為空。
釋曰後釋文有二初解前五句有三初釋如實空
本覺性中離八種慮知之識名如離萬差虗妄之
境名實示唯一味真實相故所云空者即遠離義。
鏡謂喻名（至）皆遠離故。
釋曰次辨喻法合摩奢趺娑此云種愛安珠一處
置物四邊謂積青白等石甘苦等食金玉等具同
類珠鏡而其種愛珠中餘物不現唯能現彼同類
珠故法合亦然離過患故問既諸眾生唯一本覺
何容更現同類覺耶答實唯一覺隨身說異非許
覺體有多性故。
如來（至）無法可現故。
釋曰後合顯本論離心名如離境名實無法可現
即解空字是遠離義。
何故（至）兼示一義故。
釋曰後明後一句有二初徵釋略空意。
若如是者（至）亦復如是故。
釋曰後徵釋等空義喻中空性煙雲塵霧四障不
覆去來現在三世不攝法中覺體生住異滅四相
不覆已當今現三世不收。
非覺照義（至）無照達義故。
釋曰後別解離緣石等鄙穢無光潤故珠鏡不現
染法闇鈍無照達故心鏡不現。
云何（至）其相云何。
釋曰二因熏習鏡有二初問其因熏習同鏡等空
義相如何。
頌曰（至）空容受徧一。
釋曰後答有二初結頌熏三世間為一覺體嚴大
法身名因熏習第七句同鏡第八句等空因即熏
習因熏習如鏡並持業釋。
論曰（至）因熏習鏡。
釋曰後釋文有三初問答名義有四一顯名義有
二初依文釋熏彼三種為此一覺又熏嚴果故立
名因。
云何（至）是名為三。
釋曰後逐難解其智正覺名世間者有三義解一
云世者可破壞義從所統化器界生界得世間名
二云世者即隱覆義此中有二一者正覺自體隱
在有為二者正覺自性能覆有為此上二義皆智
正覺即世間故三云世者即生滅義以智正覺居
生滅門具有顯生隱滅義故亦智正覺即世間故。
此中（至）熏令平等故。
<pb n="790"/>
釋曰二辨鏡義輪多梨華者此云明耀珠若對此
鏡周置諸物由熏力故悉皆明淨其猶鳥翥寶山
俱同一色又此所熏一切淨物華中現前既無遺
餘其能熏珠於眾物中還復現前亦無有餘如鏡
交光遞相傳耀因熏本覺亦復如是熏三世間皆
令平等嚴一法身無不清淨。
復次（至）大虗空故。
釋曰三解空義一云空容諸色無礙猶覺熏彼諸
法故二云空徧諸色同一況熏同為一覺故。
如來（至）悉於中現故。
釋曰四合本論。
如是（至）常住一心。
釋曰次離過顯實有二初正明離滿離出入失壞
四種過患具徧純淨常四種功德由遠四邊恒止
一心。
自此（至）即真實性故故。
釋曰後顯離因緣覺中諸法何離諸過以諸法等
皆實性故。
自此（至）令清淨故。
釋曰後作緣決疑有二初伸問答三世間中眾生
世間具足染法流轉不息如是異生現於本覺何
言清淨故論通云凡諸染法不染實智淨覺熏生
令清淨故。
如本（至）熏眾生故故。
釋曰後合本論。
云何（至）其相云何。
釋曰三法出離鏡有二初問。
頌曰（至）空出離色義。
釋曰後答有二初結頌離過滿德同鏡等空銷鍊
頗梨此云離珠法即出離法出離如鏡并持業釋。
論曰（至）名法出離。
釋曰後釋文有三初顯名有二初總明。
云何（至）淳淨明故故。
釋曰後別解有二初患德各別釋無明染品即見
愛煩惱俱合動相即業等諸識理實二礙是染皆
收為明三德別說俱合。
出離何過（至）法爾故。
釋曰後患德相對解染礙障淨智礙障明戲識障
淳相對離成法應爾故。
此中（至）住思應觀。
釋曰次鏡喻若以此珠淪深埿內出虗空中如置
濁池便成清水若安臭林能袪穢氣由自性淨能
離多非不假瑩治方顯具德本覺一心出前三染
義亦如之不假修習法爾清淨福多伽者義當臭
林。
等空（至）亦復爾故。
釋曰後空義淨空遠離大種色故淨覺遠離二礙
識故。
云何（至）其相云何。
釋曰四緣熏習鏡有二初問。
頌曰（至）如法應觀察。
釋曰後答有二初結頌於諸生界出應化身熏兩
輪華結萬德果同鏡應珠等空隨順＆CB18616;中頗梨此
云應珠緣同眾生感動之緣緣之熏習作依主釋
緣目應化與生作緣緣即熏習緣熏習如鏡俱持
業釋。
論曰（至）隨應建立故。
釋曰後釋文有二初鏡空喻合謂將種種雜色之
珠周迊安置頗梨珠側隨彼色珠皆能變現此本
覺鏡出生大小應化之身利益法界無邊含識普
使發心咸得解脫又如虗空有自在力於諸眾生
所作事中隨順成立緣熏習覺有自在力於諸眾
生修行事中隨順建立。
<pb n="791"/>
如本（至）隨念示現故故。
釋曰後合歸本論。
如是（至）具足圓滿。
釋曰後通顯勝能總明四鏡通徧五人橫該十方
竪窮三際欲辨其由固難思議住照通至如次配
前四種鏡義或屬當段四界之文或復總顯廣大
圓滿。
已說（至）無明住地門。
釋曰後本上無明略說門有三初根本無明住地
門有二初結指。
本曰（至）自相可說。
釋曰後解釋有二初唱本。
論曰（至）散說門。
釋曰後作釋有二初科分。
初門云何。
釋曰後顯示有二初異說相應契當門又二初總
明說六有三初總合明有二初問。
頌曰（至）據體無別。
釋曰後答佛一代教說六無明隨義立六據體無
二此說六種根本無明究竟唯以大攝主識而為
體故。
明無明者（至）其相云何。
釋曰次各別釋有六一明無明有二初問何義名
無何義名明。
頌曰（至）言總意別。
釋曰後答有二初通對清淨二覺并取隨染圓滿
始覺究竟無餘通達顯了無境有迷無法不明又
此亦攝隨染本覺照惑本空無不明故此初一種
約能知智。
光明實智（至）廣說故。
釋曰後引證初按經伸難後㡿小別明五義解無
五義解明尅論當體無明即明若約揀別明之無
明下五作釋例此可解。
闇無明（至）不知不覺故。
釋曰二闇無明偏說障智立以闇名實亦障理及
一心故此一唯目能迷之心法喻合證如文可解。
俱是（至）非一故。
釋曰三俱是無明一種無明二人見異眾生沉迷
成生死闇大覺了悟成圓寂明譬如夜闇雖唯是
一其眼赤鳥見光明色其人同分見黑闇色此一
唯取所觀之境境體是一隨見成差迦羅鳩奢那
此云眼赤鳥。
俱非（至）無始無明故。
釋曰四俱非無明染淨性空心言路絕四句別問
一字總非勿以此非便是無明答亦非也何以然
耶謂此性空無可明故。
空無明（至）所執性故。
釋曰五空無明正顯妄宰體用俱空名之為無虗
義道理爛然而現名之為明即是徧計所執性故。
具足（至）廣說故。
釋曰六具足無明起染易知偏證起淨如大攝主
為無明種出覺生淨至解脫域不覺生染入繫縛
地能攝能生淨法染法是故建立具足名焉於上
六種應作四句一淨而非染謂明無明二染而非
淨謂闇無明三亦淨亦染謂俱是無明具足無明
四非淨非染謂俱非無明及空無明。
如是（至）且略而已。
釋曰後顯具略馬鳴具顯龍樹略陳倣法四經所
指一識別取本論上下安立今測其由粗述屬當
明無明者取彼圓滿般若之日即本論云謂心體
離念相離念相者等虗空界無所不徧法界一相
即是如來平等法水等通該四覺但於隨染始覺
之中偏取滿覺於一一法無不明故闇無明者覆
<pb n="792"/>
彼慧明令不生故即本論云謂不如實知真如法
一故不覺心起等俱是無明者即五有為及四無
為眾生見之能作幻質成黑闇法如來了之能作
德質成智慧明如本論云所謂不生不滅與生滅
和合非一非異名為阿梨耶識等俱非無明者唯
取相待緣生性空離心絕言無可明事如本論云
當知染法淨法皆悉相待無有自相可說是故一
切法從本已來非色非心非智非識非有非無釋
論亦解言語道斷心行處滅等空無明者迷無體
用猶如兔角徧計所執本性全空即本論云念無
自相不離本覺猶如迷人依方故迷若離於方則
無有迷眾生亦爾依覺故迷若離覺性則無不覺
等具足無明者能生染淨令增長故即本論云此
識有二種義能攝一切法能生一切法等此六與
三分別異者第三俱是法體是一隨生隨佛有迷
有悟所見法體遂成幻德第六具足說彼法體出
生染淨染沉三界淨昇五位自體不隨他見異故。
且闇無明（至）其數幾有。
釋曰後別辨第二有三初總明有十文中有二初
問未及具示故且顯闇就闇伸問其相可知。
頌曰（至）唯一闇無明。
釋曰後答有二初頌對隨其義用於一說十。
論曰（至）應審觀察。
釋曰後論解先釋前二句次辨次七句後明後三
句釋名如下不繁預述。
見一處（至）所能斷故。
釋曰次別解十義文中有十一見一處住地問相
可解答中有二先頌後釋後釋又二初解後證下
九準此見屬滿覺一處即是一心法界能見滿覺
從所見境一心法界以立其名一處之見住地即
是根本無明今所斷惑從能斷道以立其名作依
主釋亦可見之一處見一處之住地從所障理以
立其名亦依主釋。
報恩（至）無盡住地故。
釋曰二報恩無盡住地問頌釋證準前可解報即
無盡答荷無窮故恩即住地成佛之因故是報無
盡之恩住地前二持業後一依主問佛圓滿覺斷
盡無明無明已滅若為報恩答約佛自行酬昔為
緣故窮未來不忘報義非有無明為所報故又實
義者法界眾生唯一無明隨相續各異說斷不斷
別佛斷無明餘生猶有如一室燈破一室闇非不
照室亦無闇故今就一體餘生猶有報義得成又
或所報無明染法即眾生也由佛在昔利物興悲
因此為緣造於果道由是眾生於佛有恩生界無
窮報亦無盡是知報無明者即報眾生恩也。
無始（至）有終故。
釋曰三無始有終住地逆推過去不見本際故曰
無始順觀未來智可斷除故曰有終無始有終即
住地故作持業釋。
無等（至）一時生長故。
釋曰四無等等生住地諸染法中獨超勝故名為
無等即是體也能令諸惑同時起故名為等生即
是用也無等即等生體持用故亦無等亦等生二
用俱故無等等生即住地故並持業釋。
生得（至）名為生得故。
釋曰五生得住地所生三相業隨俱合三相不一
名為子子無明於彼能成立故生之得故若將生
得望其住地作持業釋若據引證生得二字屬所
起立望於住地作依主釋。
觀滿（至）名為觀分故。
釋曰六觀滿住地極解脫道究竟始覺名為觀滿
所斷無明從能斷智以立其名所謂觀滿之住地
故。
<pb n="793"/>
智礙（至）廣說故。
釋曰七智礙住地漠冥智礙正障後得一切種智
是智之礙所謂智礙即住地故。
不覺（至）廣說故。
釋曰八不覺住地眾生本具三身四德無明纏覆
都不覺知所謂不覺即住地故般若無知者以無
慮知分別之識猶如明鏡無心現像故契經云聖
智無知而無所不知諸戲論識即是知無者由虗
妄心無彼離念真實之知故曰知無故肇論云夫
聖心虗靜無知可無可曰無知非謂知無惑智有
知有知可無可謂知無非曰無知無知即般若之
無也知無即真諦之無也乃至廣說。
覺了（至）無明故。
釋曰九覺了住地唯佛能了餘不盡知所覺無明
從果立名所謂覺了之住地故。
子藏（至）如天網故。
釋曰十子藏住地藏謂攝持猶諸種子芽未發生
名持隱子芽已出生名持顯子其隱顯了況麤細
相亦如天網包羅無餘是子之藏所謂子藏即住
地故。
何因緣故（至）其相云何。
釋曰後徵釋總名有二初問根本無明何名住地。
頌曰（至）廣說故。
釋曰後答無明力勝能持諸染譬如大地能持四
擔五住地中無明㝡大餘四住地偏舉通名通名
有愛者有謂三有愛謂俱生四別名者謂見一處
住地欲愛住地色愛住地有愛住地初一即是三
界九地分別煩惱見道位中一處斷故後三三界
俱生煩惱如次即是欲色無色之煩惱故第四有
愛即無色界雖標總稱即受別名復云數者謂四
住惑皆在有愛法數中故。
已說（至）散說門。
釋曰後隨次別釋散說門中有二初結指。
所言（至）一切不覺。
釋曰後開示有二初牒指五種有為俱名不覺。
自此已下（至）應審觀察。
釋曰後略示有二初粗述本末又二初總明多文
廣明根本不覺一句略解枝末無明。
謂不如（至）之起因緣。
釋曰後別辨有二初根本又二初牒指。
根本（至）而不如故。
釋曰後別示有四一問答因法迷覆三法無明得
起。
言不如者（至）即所依體。
釋曰二徵釋行相違礙逆覆名為不如實知一法
即是四覺真如一法即收四理一心一法即是理
智所依無盡一法界體。
於此三法（至）不覺心起。
釋曰三以義合本。
彼三種法（至）通名為一。
釋曰四別解一字實知一味真如一相理智二種
同依一心故此三法皆守一中。
自此（至）皆得有故。
釋曰後枝末無明既立眷屬隨生此中之念即是
九相。
自此已下（至）無力門。
釋曰後略明真妄有二初科分。
歸德（至）即無不覺故。
釋曰後解釋有二初成幻門依本覺德真為有力
成無明幻妄為無力此中念當根本無明不離本
覺即當法說喻明合本文並可見。
攀妄（至）自相可說故。
釋曰後顯真門藉妄顯真妄為有力彰真假妄真
<pb n="794"/>
為無力喻明合本義亦可知。

釋摩訶衍論贊玄疏卷第三

遞亨繼切更代也。
援禺璠切引也。
爽疎兩切明也差也烈也猛也貴也。
爽同上。
映於敬切明也。
暎同上。
蔽甫制切障也隱也暗也。
梯土雞切木階也。
關古鐶切以木橫持門戶也扃也。
関同上俗。
網無兩切亦作罔羅也。
羸力為反弱也病也瘦也劣也。
愆去乾切過也失也。
＆CB18622;同上。
𠎝同上俗。
翳於計切障也。

<sarticle>釋摩訶衍論贊玄疏卷第四</sarticle>

中京報恩傳教寺崇祿大夫守司空詮圓
通法大師賜紫臣沙門　法悟奉　勑撰
已說（至）無明住地門。
釋曰次眷屬無明住地門有三初結指。
此決擇中（至）眷屬門。
釋曰次開章就麤細異分作兩重。
初門云何。
釋曰後釋文有二初微細眷屬門有三初徵起。
本曰（至）則無境界。
釋曰次唱本。
論曰（至）俱成門。
釋曰後作釋有二初科分。
第一（至）而得止住。
釋曰後決擇有二初總標略示門又二初牒釋復
二初法說末因本立本受末熏下養上資枝榮根
固或支持長養與力相承由互依持故得住止。
譬如（至）相應不離。
釋曰後喻明子承父育父假子威愛養相因攝持
互在本末不覺義亦如然。
若如是說（至）猶未斷故。
釋曰後問答問既本末相承而立如父子互依止
而住八九十地斷現轉生無明隨斷應同妙覺答
雖此三地各治一細然於業中有三生相未斷盡
故不名妙覺微細三相佛位斷故。
自此已下（至）果不離因故故。
釋曰後標釋俱成門有三初隨文顯示又三初業
相第一業相能所無差王所不分由無明熏令淨
心隱本覺隨緣動流成業亦可精細本覺從此熏
動即獨力隨相也隱鈍無明自斯流注即獨力業
相也此二和合成俱合動名為業相藉無明為因
起業相苦果依此即立變易生死具如當辨。
第二（至）即無見故。
釋曰次轉相以依業相變作能見全攬動業流成
轉相。
第三（至）無境界故。
釋曰後現相由依能見妄境現前如依鏡故眾像
皆現。
如是（至）已廣說故。
釋曰次指前廣明。
此中（至）具足圓漏。
<pb n="795"/>
釋曰後依義科揀有四一三相具闕業相能所不
分轉相唯能無所現相能所具足。
根本（至）名為無明故。
釋曰二二法同異有二初本末相濫問此難動業
與無明同業識無明皆無能所俱不明故若許爾
者本末無異若彼救云心體未動已有無明故無
明位未名為動此則無明不濫業識若是無明熏
起發動當於此位立業識名是則無明不名為動
故知起動唯在業識何濫無明云何前難本末無
異耶如是說者復何乖理若此救者前義則違三
相分文以依不覺令心體動說名為業準此明文
說心體動何故前言心體不動名無明耶後義則
違校量分文忽然念起名為無明若準此文顯說
無明得名動起何故前救動起之義唯屬業識故
知動起通業無明當知此二復有何別還如前難
本末不分。
動起二文（至）無相違過。
釋曰後能所各別答所動所起唯在業識能動能
起唯屬無明前說動起名業識者不約能起皆就
所動是故業識望於無明能所隔別本末無濫。
若爾（至）自當顯說。
釋曰三動起因由問無明因何動心起念答聖賢
非測唯佛方窮不可妄談故依經說強名不覺假
說因緣欲具知由決擇當說。
業相（至）不堪了說。
釋曰四徵釋動業門三細初一能所不分復何道
理以動釋業答無憑臆說須契佛經彼說鍵摩具
彰業識無能緣所緣心境不可分析無心王念法
王所不可隔別唯由精動隱流故說名為業識勿
設浮言妄生穿鑒。
已說（至）麤重眷屬門。
釋曰後麤重眷屬門有二初結指。
本曰（至）不自在故。
釋曰後開示有二初唱本。
論曰（至）非餘識法。
釋曰後作釋有三初定識體通指六相唯意識地
意地總收前七轉識從多從顯作此指陳苦果總
報應依現識或現識海轉作意識故此意識即是
現識依不異義說有總報非餘識法揀轉業故若
依前七說有總報過難尤多不繁具出。
所以者何（至）當何說耶。
釋曰次敘經本有二初正明六相有三初徵釋生起。
謂分流（至）無相亦無相。
釋曰次具引總文。
依此（至）為明何義。
釋曰後分部別義有五一六麤緣起相有三初標徵。
謂欲顯示（至）麤重相故。
釋曰次解釋現識海為因境界風為緣起七識浪
成六麤相。
如經（至）騰躍而轉生。
釋曰後屬經法喻配合於文可見。
云何（至）當如何耶。
釋曰二六境生識相有三初徵起徵彼境風形相
如何。
謂青黃等（至）應審觀察。
釋曰次顯相有二初示境牽心其第六塵偏舉現
因及與來果欲勸眾生起修斷故理實三世因果
等法皆為法塵今不具者種種收故。
彼末那識（至）故名為風。
釋曰後會違指喻第七末那意識細分通緣六塵
即是意識無別體故故不別說境如風者能牽引
故。
如經（至）淡味眾華果。
<pb n="796"/>
釋曰後屬經。
如是（至）心俱和合生。
釋曰三本末同異相藏識為本如日如水七識為
末如光如浪故非同異和合而生。
如是（至）思惟諸相義。
釋曰四元從藏海變明此七識非別有體不從內
外中間而來全轉藏識變作七識如鼓海水變成
波浪。
如是（至）無相亦無相。
釋曰五性相本融拂會相歸性融通拂跡。
此楞伽經（至）云何異說。
釋曰後會釋二門有二初標徵列指門。
謂一本（至）分別事識。
釋曰後分流大本通有二初三經異說又二初引
正文初本略三廣八次本略二廣八後本略四廣
七善須明記如次會通。
如是（至）不可歸依。
釋曰後指真偽三經是正四經是偽下依大本但
會三正。
今當（至）應審觀察。
釋曰後大本會通有二初指教誡觀。
初契經中（至）即末那故。
釋曰後依次會釋有三初會初經有二初略三又
二初解三法體。
何故（至）且略不示。
釋曰後略餘行相有二初問何略三中無七末那
及業轉識。
即有二門（至）備數門。
釋曰後答有二初標徵列。
初門云何（至）備數門。
釋曰後隨列釋有二初明初門舉兩顯三者一舉
三細中麤現識攝細業轉故二舉七識中強意識
攝劣第七故言雖三識義周八識。
後門云何（至）備數門。
釋曰後辨後門率彼楞伽上節經文說轉業真轉
當轉識業當業識真當第七謂七於境作真解故
今將上節達於下文圓滿名字八識具足。
此契經中（至）分七種故。
釋曰後廣八。
中契經中（至）義如前說。
釋曰次會中經有二初略二有二初指二同前初
了別識即當現識分別事識當前六識亦無第七
及業轉識如前兩門會釋無殊故論指云義如前
說。
同說末那（至）故名真相。
釋曰後會七異名初經說名真相即當第七中經
說智相識亦是第七以末那位始生慧數攀緣麤
境名智相識又於境界作真實解亦名真相。
此中八識比前可知。
釋曰後廣八列名如前。
後契經中（至）且略不說。
釋曰後會後經有二初指四業轉現三分別事識
文相明者以第七識同事識故或舉強六攝劣七
故。
言七識者（至）唯一識故。
釋曰後會七有三初六七同體釋第八前六名為
七識麤細意識摠為一故。
法界（至）一體無別。
釋曰次六七異體難法輪經中說第七識與第六
識為所依根既分能所依異何言麤細體一。
經意（至）立同種故。
釋曰後同異種別解有二初正據二經會彼法輪
經據別種說此楞伽經據同種說故無違失。
<pb n="797"/>
以何（至）而得生起。
釋曰後偏依第八明有三初問起謂六七識既說
同種分別事識則無所依憑何文理不依末那六
識得起。
楞伽經中（至）展轉為因。
釋曰次徵引有二初引證又二初引二經指徵可
知初經了別事識即是現識分別事識即是六識
此二互依不說例七後經所說現識事識展轉為
因互相資立此有故彼有此無故彼無安危共同
依持平等不說第七為六依故。
由此（至）不依末耶。
釋曰後成此文顯依所識不說末那。
復次（至）相續而轉故。
釋曰後通證有二初六七依八轉第七細識第六
麤識現識為因境界為緣方得起故六不依七文
甚明矣。
以此義故（至）波浪轉故。
釋曰後七緣六塵轉由前所說現識為因境界為
緣發起七識故知末那通緣六塵性相分歧文理
各據以經明說六鹿風所動七識波浪轉故。
復次（至）不可指南。
釋曰後訶責㡿人妄說現識為七與六為依咄哉
非正。
已說經本次釋論文。
釋曰後解論文有二初結指。
即此文中（至）俱成門。
釋曰後解釋有二初總科。
以有（至）具足轉故。
釋曰後別辨有二初總標略示門有三初牒指顯
一意識具六麤相現識為因境界為緣一意六麤
長相續轉。
若爾（至）其理非無。
釋曰次徵通有二初問答略因義此六麤相既有
現識為因何故本論唯說境界為緣舉緣影因義
顯理周。
若爾（至）末那故。
釋曰後問答即意義此舉例難或為比量量云現
識是有法應為末那故宗因云為彼意識親所依
故同喻如意根意根為彼意識親所依故意根是
末那現識為彼意識親所依故現識應末那答有
二義一者遮意遮彼梨耶不為末那以其第七望
八六識有別種故能與第六而為所依名末那故
前量因中犯隨一過以不許因有法轉故或望前
引楞伽中說意識唯依現相識轉不依末那同喻
無因準式又犯能立不成二者許意許彼梨耶為
末那故前量宗中犯相符過密顯六七是同種故
立量不成例難隨遣。
如是（至）其理自顯。
釋曰後指下。
自此（至）果報別相。
釋曰後標釋俱成門有三初二執因果智及相續
俱屬法執執取名字並屬人執初各俱生後皆分
別造業屬因受果屬報。
復次（至）十信所離。
釋曰次三斷前後初地斷盡相續一相從二至七
同斷智相賢斷執取名字信離造業受果。
復次（至）應審思惟。
釋曰後五重麤細約義更含初三細相後三麤相
初四細相後二麤相凡對分麤細者必遣拂麤細
故。
已說（至）決疑門。
釋曰後無明得有決疑門有二初結指。
本曰（至）不覺相故。
<pb n="798"/>
釋曰後開示有二初唱本。
論曰（至）決疑門。
釋曰後作釋有二初分門上二句即初門下二句
即後門。
初門（至）一切染法故。
釋曰後辨相有二初直示得有門如見林樹知有
種子見諸煩惱知有無明。
後門（至）煩惱染法。
釋曰後釋相決疑門有二初問答一多。
以何（至）不覺相故。
釋曰後問答本末。
從上（至）真實本意。
釋曰後總薀諸法同異門有二初結指。
其相云何。
釋曰後開示有三初徵起染淨總歸同異者何。
本曰（至）性染幻差別故。
釋曰次唱本。
論曰（至）異相門。
體曰後作釋有二初分門。
為明何義（至）當生滅門。
釋曰後辨相有三初略示二門其同相者欲明諸
法唯是一如成真如門其異相者欲明一如造作
萬法成生滅門。
如是二門（至）當何說耶。
釋曰次廣引二教有二初躡問標徵。
謂彼（至）不須重釋。
釋曰後引文指釋有二初證同能覺一相者配唯
見微塵即無相法者配不見微塵經云汝一仁者
非如是覺應云非汝一仁者能如是覺等一切已
下攝為本論本來涅槃豈假修相本來菩提豈假
作相理智無得無色可見見有色相非同相門即
是異相隨染業幻所作色相以同相中智性色性
無可見故。
異相（至）不須重種。
釋曰後證異唯汝一人等者應云非汝一人獨如
是見本論無漏攝諸淨法隨染幻差別故本論無
明攝諸染法性染幻差別故餘文甚顯不須廣釋。
此二（至）應審思惟。
釋曰後誡思取捨出論本意正尚同相。
從上（至）直釋因緣。
釋曰二直釋因緣義（更不別解心生滅言名為直釋）有二初廣大
末那門有三初十一末那門有二初結指解立義
分因緣二字。
本曰（至）不斷故。
釋曰後開示有二初唱本。
論曰（至）決疑門。
釋曰後作釋有二初分門初門具六種因緣後門
以二門委釋此中因緣但依生滅細麤法體以辨
義門或望所依或自法體前後互望親者為因疎
者為緣。
初門（至）生滅因緣。
釋曰後辨相有二初攝義顯宗生解門又二初正
明復二初六種因緣有三一初二重有二初徵列。
初重（至）其理自明。
釋曰後廣釋有二初問答不相應三不相應染相
無明為因本覺為緣三不相應染識本覺為因無
明為緣故知覺礙各具因緣。
次重（至）應審思惟。
釋曰後問答相應義三相應染現識為因境界為
緣若望三種相應染相現識為緣故論指云現識
體中又有緣義意在於斯若將現相望三識相亦
有因緣細思可解。
復次（至）因緣義故。
<pb n="799"/>
釋曰二次二重六麤中識本覺為因無明為緣六
麤中相無明為因本覺為緣此名本徧三相應相
以業轉相為因三相應識以業轉相為緣其業轉
識望三相應相之與識準義亦有因緣二義此名
末徧現相現識此不說者初二重中後已明故。
復次（至）作因緣故。
釋曰三後二重無明為始為上果報為終為下節
節不越下下與力皆有因緣名為上下果報為始
為下無明為終為上節節不越上上與力亦有因
緣名為下上由逆順不同致始終各異。
復次（至）不可得故。
釋曰後三復遣拂初依無常門遣即成假觀次依
無我門遣即成空觀後依相待門遣即成中觀三
觀一心於理可見。
如其次第應審思擇。
釋曰後指勸依三次第如理思之。
已說（至）決疑門。
釋曰後隨文散說決疑門有二初結指。
此中（至）廣釋門。
釋曰後開示有二初分門。
復次（至）依心而轉。
釋曰後辨相有二初總標門心即所依正取本覺
意等能依乃是眾生聚十一意并及意識名為眾
生妄無自性唯依心立不同立義分中四聖名眾
四凡名生故。
已說（至）廣釋門。
釋曰後廣釋門有二初結指。
此中（至）文相可見。
釋曰後廣示有三初指陳二轉梵語末那此云意
也不唯第七包十一種後意識中方收前六。
此義（至）作釋散說。
釋曰次牒徵總指。
此意（至）所建立耶。
釋曰後廣明意轉有三初指門十一意轉依何經
立。
謂顯了經（至）略不別說。
釋曰次引釋有二初正立有二初具數闕名雖舉
總數不出引名。
是故（至）不斷故。
釋曰後出名合論唯無明一不分相識餘業等五
分相識耳故二明識說此十一。
本地（至）以為一故。
釋曰後會違更開本覺成十二故。
相識（至）甚大別故。
釋曰後料揀有二初隨相分疏有四一相識義別
有三初略問答。
云何（至）順於無明。
釋曰次重微釋凡諸染法各具二義一者神解神
解勢力本覺所發所成之識似本覺故二者闇鈍
勢力無明所發所成之相似無明故故分相識二
甚別耳。
是故（至）了別識耳故。
釋曰後引教證生有心識知有佛性生具本覺故
具識耳雖然覺體橫竪咸周在於有情名為佛性
在於非情名為法性即揀非情不成覺者。
以何（至）依止義故。
釋曰二神闇皆意通明十一具根身義。
以何（至）由疎為緣故。
釋曰三染淨因緣望三細識本覺親因無明疎緣
故所生果神解似覺望三細相無明親因本覺疎
緣故所生法闇似無明然隨增勝以立其名齊時
因緣俱名相識。
何故（至）無二別故。
<pb n="800"/>
釋曰四會通名義有四一意攝細分問上文既說
智相等六皆意識地即知智相及相續相俱在第
六意識細分何故今文皆於第七末那識攝答欲
顯六七無二體故。
若爾（至）無所不作。
釋曰二意略麤分麤分意識何不為意若據盡理
實皆名意并具身根義故且略而已經說末那無
所不作亦收麤分意識名意。
然別（至）之法門故。
釋曰三別立意識問但言末那麤細攝盡論中何
故意外別開意識轉耶如論具答然此依中有唯
所依所謂本覺有唯能依所謂意識有通能所謂
十一意有非能所謂除前相。
舉此（至）應廣通達。
釋曰四例知三相三相末那勢通離合離則三相
異末那三相目三細即是所依末那目六七即是
能依合則三相即末那遞互相望為能所依廣通
例同於斯見矣。
復次（至）亦寂滅。
釋曰後契性融拂有二初解義通以七門融拂三
法三法即是藏意意識言七門者一無定門曲含
四種一總非三定二本末互通三互得三名四三
名皆拂二無常門如是無定故皆是無常三非實
門四幻化門五性空門六寂滅門七絕跡門如文
可見或以七門攝為三諦前之四門即為俗諦第
五六門即為真諦後之一門第一義諦於義亦通。
故金剛（至）有見故。
釋曰後引文不可思等證前三法即一而三即三
而一能三能一非三非一難思議中難思議聚七
五不生八六寂滅者謂八寂滅而七不生也六寂
滅而五不生故八識遣拂九相空無言有空無有
無空無有者意云任是有空或是無空皆不可著
俱言無有欲使不滯故重遣耳下引經指心境俱
空境中復具法空人空如文可見身是所依尚自
是無見是能依云何得有或復總結心境俱空。
已說（至）差別門。
釋曰次相續業用門有二初結指。
本曰（至）不覺妄慮。
釋曰後開示有二初唱本。
論曰（至）徧緣義。
釋曰後作釋有三初標三義。
初義（至）令不失故。
釋曰次解三相有三初攝前不失義相續識者若
約自體不斷（如前法執）相續即識若約令他不斷（謂惑業苦）
相續之識今取後義此中屬當此識為能發煩惱
為所發諸業為所潤果報為所取為此業種從熏
發後念念常與取果作用取彼當果令成就故良
由此識發俱生惑潤無量世善惡業等令無息故。
中義（至）無差違故。
釋曰次感果成就義此識又能發起俱生愛取等
惑潤已辨業與果力用令現未世若樂妍[媏-而+(一/虫)]長短
壽限形影無差故。
後義（至）不覺妄慮故。
釋曰後妄慮徧緣義此識不唯住持故業成就舊
報亦能發起新新過失謂於已經過去境界發忻
樂心不忻樂心復能攀緣現在境界起貪愛心不
貪愛心又能計度未來境界生追求心不追求心
徧於三世妄增分別。
如是（至）相續識焉。
釋曰後結識名正顯此識連持生死此異熟既盡
復生餘異熟皆此識能名相續識。
已說（至）諸法門。
釋曰後唯心迴轉門有二初結指。
<pb n="801"/>
本曰（至）法滅故。
釋曰後開示有二初唱本三界虗偽究本唯真心
所作六塵幻化推源亦真心能現就末境從心起
不離於心故分別境界即分別自心謂無有少法
能取少法唯由心動虗妄迴轉心若不生諸妄頓
息。
論曰（至）無餘法故。
釋曰後作釋有二初標徵唯心顯唯一心轉成萬
法此解本論初之四句。
所以（至）不可得故。
釋曰後存拂自心有二初委辨有三初徵釋心有
無隨心有而法有隨心無而法無此解本論此義
云何至法滅故次重問答妄法不立唯心奚存別
解本論心不見心無相可得。
若爾（至）為心量故。
釋曰欲徵釋心無有此一問答及三復次總顯論
意智者應思問若說唯心不可得者心既不有唯
心寧立答緣生無性雖不可得無性緣生豈成斷
滅故引經說無心之心為心定量此證無心亦唯
心故。
復次（至）亦不成。
釋曰後三復顯深玄第一復次論說心不可得意
說緣生無性故成大空經說無心之心意說無性
緣生故成幻有第二復次由大空義諸法得成法
鼓經云以有空義故一切法得成由幻有故空理
得顯又中論云因緣所生法我說即是空第三復
次相待無定二既無二一亦無一不成亦不成難
思亦難議。
如其次第應審觀察。
釋曰後勸思初理事無疑次理事成顯後理事即
離依次尋之故可見耳。
已說（至）轉相門。
釋曰後分別事識門有二初結指。
本曰（至）增長義故。
釋曰後開示有二初唱本。
論曰（至）所依門。
釋曰後作釋有二初分門。
揀擇（至）依諸凡夫故。
釋曰後辨相有四一揀擇假者門揀聖取凡凡有
三種邪定凡夫無信善根如盲聾故不定凡夫信
心輕少喻若輕毛又如毛在地隨風飄轉又修如
毛頭成如麟角又角猶競也善惡心歒黑白為鬪
故談十信為難角故正定凡夫即三賢位成就人
空徒喻彰名金剛不變。
生起（至）取著轉深故。
釋曰二生起麤重門有三初第一凡發業無休背
源不息故。
若據（至）計我我所故。
釋曰次第二凡。
若據（至）分別六塵故。
釋曰後第三凡此位猶有堅執法實故。
建立（至）分別事識故。
釋曰三建立名字門隨順所依微細名字名意識
故隨順所依麤現名字名眼識等隨順所緣境界
名字名色識等今不緣如但緣事境論從總名判
為事識。
顯示（至）增長義故故。
釋曰四顯示所依門見即分別修謂俱生（修釋論愛）由
此二惑熏第八識遂令麤分意識增長相續住故。
從上（至）不可思議之相。
釋曰三因緣殊勝相（解立義分相之一字有因緣相有殊勝相亦前法體具我
相故）有三初結指下辨無明所熏起識是故判為不
思議相。
<pb n="802"/>
本曰（至）種種知故。
釋曰次開示有二初唱本。
論曰（至）是名為五。
釋曰後作釋有二初分門。
第一（至）是名為三。
釋曰後辨相有五一舉人顯示殊勝門初標徵次
釋相後結數於釋相初分滿俱絕邪定人中凡夫
愚深二乘慧劣餘文可見。
已說（至）無常常門。
釋曰二顯示深緣決疑門有二初結指科分。
言常（至）不變故。
釋曰後依文示相有三初正顯二門初門之中從
是心下說本覺心常住不變從而有下被熏有染
無常變化名常無常後門之中從雖有下無常變
異從而常下常住不變名無常常。
是故（至）總結殊勝。
釋曰次總結殊勝。
自此（至）文相可見。
釋曰後指本釋上指屬本論所謂已下釋前常住
門以不達下釋前無常門。
已說（至）對治分位門。
釋曰三舉障示治配當門有三初結指科分。
隨轉（至）能離故故。
釋曰次依文辨相有二初隨轉對治門明六染心
始從十住初發心住至迴向終離彼第一執相應
染乃至妙覺方盡離彼細根本業不相應染色自
在地者八地菩薩於諸相上而得自在色相國土
隨心變轉故云自在心自在地者九地菩薩居法
師位善知眾生心行稠林知見無礙名心自在。
根本（至）究竟離故。
釋曰後根本對治門根本無明從三賢位但修此
觀觀察無明摧伏其勢令漸微劣故云學斷初地
已去隨分離用直至佛地大無明體究竟離故。
極喜（至）應如是知。
釋曰後本隨治異有二初徵釋初地此位菩薩以
後得智正緣事境根本無明正迷於事治障相違
故後得斷其根本智正緣真理隨相染法正迷於
理行相相違故正智斷。
如說（至）亦復如是。
釋曰後例指餘地二地已上乃至佛地例同初地
本後對治。
已說（至）差別門。
釋曰四顯應不應差別門有二初結指。
云何（至）心念法異故。
釋曰後剖分有二初相應義有三初消文復二初
總明先解義後合本於解義中心品即是本覺氣
分義當心王念法則屬不覺氣分義當心所心念
與力王所和合同念攀緣故曰相應染淨性異覺
闇依殊故云異耳。
念法（至）同故故。
釋曰後別辨心依本覺念附無明有此不同相應
何在謂心王心所善不善等相應隨順名知相同
所緣境界王所定同心王緣色念必同緣名緣相
同。
大本（至）不同故。
釋曰次引教三種相同者即三相應也異故成同
此句順明若同不同此句返釋由所依覺礙染淨
差別致能依心念知緣相同若所依無染淨差別
豈能依具知緣相同。
若爾（至）無別意趣。
釋曰後會違若謂此三知緣相同名相應爾何故
彼經說相違轉然無明本覺在王所上逆推所依
染淨不同名相違轉知相緣相在王所下順觀其
<pb n="803"/>
境知緣共同名隨順轉不取違順上下轉釋所說
理同亦無別意。
不相應義（至）應審觀察。
釋曰後不相應義謂隨染覺心之染及根本無明
之染二染不殊和合為一以極微細不離覺心及
無明故所以論云即心不覺常無別異三細不相
應既無三所異故無知緣同名為不相應問三細
之識依本覺發應為心王三細中相依無明起應
名念法既有王所必同知緣以此義故合名相應
答三細識相雖依染淨以極微細王所不分相應
難立且如業細能所未有流至轉細方具能緣運
至現細始具能所雖有能所未分心念由是三細
名不相應其相應者境風鼓水現海騰波七識浪
生六麤波湧以心對境具所及王知緣相同立相
應號三細反此名不相應。
已說（至）別障用門。
釋曰五立二礙別障用門有二初結指。
彼煩惱礙（至）根本智故。
釋曰後開示有二初釋文又二初正明二相復二
初散動違真靜六種染心名煩惱礙由散動故障
根本智以真如智唯寂靜故。
彼智慧礙（至）自然業智故。
釋曰後漠溟礙智明根本無明名為智礙由漠溟
故（漠溟即是昏闇之義）障後得智以世間智極聰明故問根
本無明準上論說通障三法理智一心兼障二道
本後二智云何此說唯障後得世間業智曲有違
文恐繁不引又煩惱礙亦障法身如上論說智淨
相破大無明獨力業相顯法身故何以此說唯障
根本無分別智答此中二礙說障二智從偏增說
實理互通。
此義（至）應審思擇。
釋曰後顯示因緣正出二礙徧障二智所以如論
可見故須二智對治二礙。
二障（至）應如是觀。
釋曰後揀異已明二障又開二礙有何差別重復
顯示由含妙旨故須別揀相教之權示性宗之實
所云二障即是二執智及相續當法執障執取名
字當人執障性相兩宗共許斷除若說二礙性相
兩宗有斷不斷性宗二礙歷位俱治若法相宗根
本無明智礙一種染煩惱礙三不相應說尚不及
道豈能斷是故論云立二礙門據斷不斷。
從上已來（至）決擇分已焉。
釋曰後結前。
自此已下（至）之相差別。
釋曰四生滅相差別有二初標門釋立義分是心
生滅因緣相中相之一字前辨因緣殊勝相者意
顯無明所熏諸識唯佛能了示殊勝相今云相者
即是遷流動轉生滅義相即當共相與事本識作
能相故論言生滅之相差別意在此焉因論生滅
通該上下麤有六種細分十異今但顯麤內含其
細就義別明勿疑相濫一自相生滅此有四種一
微細過患二麤重過患三無常功德四常住功德
以斯四種各有生等四相法體患德雖殊攝屬生
滅功德自相得生滅名生滅既爾住異亦然二共
相生滅此有二種一麤重生滅謂在事識三種相
應染法之上與相應故二微細生滅謂在本識三
不相應染法之上不相應故三起盡生滅凡諸染
法即五有為皆具生起及滅盡故四隱顯生滅凡
諸淨法即四無為皆具顯生及隱滅故五始終生
滅以諸染法依因依緣從無始生又諸染法因滅
緣滅須有終盡雖同染法亦名生滅但據始終義
與前別六本末生滅根本一心隱在生滅為善惡
因受苦樂俱若生若滅如伎兒故枝末九法謂有
<pb n="804"/>
為無為喪生隱顯正是生滅義善成故今取共相
明共相故。
本曰（至）非心智滅。
釋曰後辨相有二初唱本。
論曰（至）問答決疑門。
釋曰後作釋有二初分門。
言標釋（至）不相應故。
釋曰後派義有五一標釋俱成門有三初總別兩
復解分別事識對彼本識名為末末三位本識對
彼事識但名為末本釋論意麤重生滅雖是共相
然極麤顯與彼事識而共相應如大波濤與水合
故其相顯故微細生滅雖亦共相然甚細隱與彼
本識而不相應如平流水波相隱故不相應故此
應不應即契不契非同上論解三相應心王心所
知相緣相合契同故名為相應其不相應與上相
違此中所解以彼麤重生滅共相與彼事識顯作
遷流名為相應又以微細生滅共相與彼本識隱
作遷流名不相應故說本識非離生滅。
馬鳴菩薩（至）如何說耶。
釋曰次具引三經證有三初徵起。
謂一本（至）及相滅。
釋曰次正引有三一初經明二流注生等即細生
滅相生住滅即麤生滅不言異者經文略也。
又一本（至）相續住。
釋曰二中經明二相滅生住亦麤生滅相續滅等
即細生滅。
又大本（至）非離生滅。
釋曰三後經明二有縛細識三品生滅即細生滅
三品縛細如次即是業轉現識體雖微細皆是縛
故分別麤識分離面鏡即麤即滅面猶對也如鏡
對物即現其像事識緣境義亦如是。
如是三本（至）差別相故。
釋曰後決擇。
於契經中（至）不相應故。
釋曰後結義屬本論分契不契即應不應顯麤細
殊明生滅耳。
已說（至）是名為三。
釋曰二屬當假人門有二初結指明人。
初人（至）凡夫境界故。
釋曰後開示別境有三一初人境三相應染總相
名麤執相應染三中最麤名麤中麤不退凡夫三
賢菩薩為所治境。
中人（至）菩薩境界故。
釋曰二中人境後二相應對執相應名麤中細前
七地境現轉二染俱合一分對後最細名細中麤
後三地境。
後人（至）是佛境界故。
釋曰三後人境俱合相中一分細染獨力業全名
細中細唯佛果人為所治境今據六染如是指陳
若依二礙復應說彼大無明念妙覺位中為所治
境。
已說（至）二者是別。
釋曰三麤細所依門有二初結指科分。
通者（至）妄作境界義故。
釋曰後具明行相有二初釋本論通則麤細二種
生滅通依無明別則三種微細生滅無明為因作
所依故三麤生滅境界為緣作所依故。
今此論文（至）如何說耶。
釋曰後辨依據有三初徵起。
謂分流（至）事識因。
釋曰次正引有二初分流經不思議熏即無明熏
不思議變即本覺變或復反此又此熏變顯在無
明隱通本覺具熏變故現識因者舉麤現識影細
<pb n="805"/>
轉業種種塵者即六塵境妄想熏者即現識熏事
識因者緣名因故。
又大本（至）廣說。
釋曰後大本經不離染因者三不相應可思議熏
變唯佛能知不思議熏變因位不了故分離染因
者三種相應猛風為緣現識為因。
何法（至）變亦爾故。
釋曰後開釋有二初分流經心言罔及名不思議
因中凡聖不了熏故不思議變亦目無明變生三
細非思議故以熏例變理應爾故顯明熏變屬在
無明影此熏變亦通本覺。
大本（至）還上之人故。
釋曰後大本經金剛還者因中凡聖皆叵思議金
剛上者果中大覺故可思議。
已說（至）對治次第門。
釋曰四本覺對治門有二初結指。
謂本覺智（至）漸對治故。
釋曰後開示有二初解義門又二初逆次斷先斷
無明後斷滅相本覺對治法如是故。
然此中斷（至）治道次第。
釋曰後不捨斷此中斷義應善觀察染淨本覺有
智淨相釋分二門今正同彼一不守自性隨緣門
二對治一切業障門謂此本覺不守自性隨緣成
染不捨所成本末無明從細至麤常照體空以為
其斷不同上轉染淨始覺猶明除闇若火焚薪故
此指云非以斷除而為斷故若爾已下躡前徵斷
謂斷已下正出所以斷煩惱心心目體也良由覺
照本末無明妄染心體了本空無如此名為斷除
不起亦不違前不捨無明以為其斷但照體空相
猶存故二覺治障逆順可知。
如本（至）相應心滅故。
釋曰後合本論無明因滅三不相應心滅境界緣
滅三種相應心滅。
已說（至）文相可見。
釋曰五問答決疑門有二初結指分門。
本覺（至）名三六心故。
釋曰後依文派義有二初兩難閉關門又二初惑
亡覺滅難復二初覺同惑滅難謂三六種心由依
惑覺真妄合成今染障礙既永不起本覺智性不
能自有亦應隨無。
然若（至）即是初關。
釋曰後覺應斷滅難若三六心滅許本覺同滅云
何上說本覺般若背聖向凡至邪定聚隨緣動轉。
若言（至）是第二關。
釋曰後覺在惑存難若說本覺真體相續應不可
說三六心亡。
自此（至）不須重釋。
釋曰後開通決疑門風息波停水性不滅礙盡障
亡覺心不泯決擇後難如理應思。
從上已來（至）不斷絕義。
釋曰次染淨熏不斷有二初結指。
本曰（至）故無有斷。
釋曰後開示有二初唱本。
論曰（至）盡不盡別門。
釋曰後作釋有二初分門。
第一門中（至）云何為六。
釋曰後辨相有五一總標綱要門有四一總標徵。
一者（至）陀羅尼義故。
釋曰二正解釋一對染成淨對淨成染染淨待立
故知似有言似有者假有之義二染淨之法本無
言詮接誘眾生權宜施設故非有性三染淨相待
無自體性故全空耳四染淨諸法自然非有故無
礙矣五染淨諸法有佛無佛相熏相生自然不斷
<pb n="806"/>
法性爾故六染淨諸法不守自性緣起無住總持
義故。
總標（至）綱要門。
釋曰三伸結指。
如本（至）起不斷絕故。
釋曰四合本論。
已說（至）染妄法相門。
釋曰二立名略示門有二初結指分門。
所言真者（至）謂六塵故。
釋曰後示相合本一真即是淨法真如本覺藏智
理性無差唯舉一真通收四種無為法故三妄即
是染因無明妄心業識妄境六塵性染多差故指
三妄雖陳三種收五有為舉一後有并兼中有者
謂三妄中後二妄染於三細中舉初及後兼有轉
相以諸染法無不皆具熏習事故。
已說（至）安立門。
釋曰三通釋熏習門有二初結指分門。
比量（至）則有香氣故。
釋曰後依門辨相有二初譬喻善巧門如人衣服
本無好香亦無惡香入鬼集林怖香熏故即帶惡
香入仙居林仙香熏故即帶好香班多伽耶娑叉
提鄔此云鬼集會末耶提此云怖香梵檀祇多那
此云仙居陀摩鍵多此云仙香。
法喻（至）則有淨用故。
釋曰後合說安立門真如淨法無漏性德本明淨
故無垢染故由無明熏則有染相猶如衣服元無
惡香因熏故有本末無明有為藏海本黑闇故非
白淨故由覺如熏則有淨用亦如衣服元無好香
因熏故有是知染非實染淨非實淨幻化假立無
實自性。
已說（至）散說門。
釋曰四分剖散說門有二初結指。
於此門中（至）說相可見。
釋曰後開示有二初科分。
云何（至）不斷義故。
釋曰後解釋有四一黑品有力門有二初顯宗門
又二初總問通問染法熏生不斷。
自此已下（至）應審觀察。
釋曰後總答有二初通指。
根本（至）有於無明故。
釋曰後別明有四一無明依真起良以真性猶如
虗空與色非色及染非染至極總攝真實依主若
離於方則無迷故當知無明依真有故。
如是（至）則有妄心故。
釋曰二反熏真起妄而此無明依真立已展自力
勢還熏真如增加闇用流成業識如父生子法可
詳之。
如是（至）現妄境界故。
釋曰三妄熏生惑境又此業識自既成已反熏無
明令力殊勝增不了相如子養父遂使無明力勢
增長迷本一心轉識惑生現相境起生死海深圓
寂岸遠上第一重已明變易生死過患下第二重
正顯分段生死過患。
如是（至）身心等苦故。
釋曰四妄熏起業果所發境風復熏識海起七識
浪著六塵相造罪行福行等業受欲界色界等報
四毒賊者即生老病死或地水火風或生住異滅
或貪嗔癡慢言念著者念即法執初二麤也著即
人執中二麤也後二如名六麤具矣。
已說（至）散說門。
釋曰後散說門有二初結指。
就此門中（至）漸次顯示。
釋曰後解釋有二初科分略指以初無明為後翻
<pb n="807"/>
後境界為初仍隨一中各開二故。
初熏（至）增長取熏習故。
釋曰後依次廣明有三初境熏生二執以此妄境
熏習力故增法執念多執實故不達虗幻又此妄
境熏習力故長人執著計我有故不知過患因境
牽心恒沙障起增長互通念取別目取猶著也。
中重（至）業繫苦故。
釋曰次妄熏生二苦業識妄心有二熏習一有上
熏力以彼無明在業識上而此業識還熏無明如
子養父轉熏本覺增長勢力於中含具因緣二惑
一生緣惑無明有發業用二生因惑本覺有虗妄
行由此因緣俱合細分立定壽限成變易果從無
始際至究竟位變易行苦微細墮滅此中即具有
有無有然此變易無始本具今從顯說三乘聖人
而能受細變易苦故二有下熏力以彼轉現分別
事識在業識下今此偏說業識熏習分別事識起
惑造業能令未得出離凡夫招分段苦無休息故
此分段苦遠因業識近因事識然正依附現識上
立有壽分限名分段苦。
後熏（至）令得成就。
釋曰後無明熏初後有三初解義門無明有二一
自體本故（自體即本體目無明當體建名自體之本自體目業從他受名）能熏初
末初末即是業識妄心令成就故二通達徧故本
徧因緣能熏事識事識復藉所起見愛令成就故。
何故（至）顯邊空故。
釋曰次通妨難有二初徵釋具闕問初謂業識後
謂事識不論轉現第七末那其故何耶答有二意
於文可見。
後義（至）此義得成。
釋曰後引證後義唯邊成就非中成就意明中無
顯邊空故若據合本取邊成故。
如本（至）分別事識義故。
釋曰後合本論。
已說（至）有力門。
釋曰二白品有力門有二初結指。
云何（至）不斷義故。
釋曰後解釋有二初顯宗門又二初總問。
自此已下（至）始有建立熏。
釋曰後總答有二初通分。
無始（至）之圓果故。
釋曰後別示有二初分解兩熏先分二覺後解二
覺。
本因果者（至）無明故。
釋曰後辨明二熏有二初無始熏且就聖說從無
始來十本覺智十如實理熏障十地枝末無明此
中正順如實熏習滿足方便力故又以所入一法
界心無始熏習根本無明此亦符合法力無習滿
足方便力故據增勝明作如是說。
始因果者（至）成自然業故。
釋曰後始有熏從邪定聚雖未入信以本熏力使
自心中猒苦求樂以此無始內熏之力能令妄心
還熏真性遂令自身從劣向勝發心修行入十信
位次第漸歷三賢十地乃至佛位頓斷無明成就
法身應化業用。
已說（至）淨法熏習門。
釋曰後散說門有二初結指分門。
染法門中（至）十一末那。
釋曰後依門釋義有二初妄染熏習門又二初科
指。
意識（至）無上道故。
釋曰後徵釋有二初意識熏習四十心位及諸二
乘但能伏斷異滅二相故用意識本覺智分還熏
意識無明癡分發起始覺依附意識猒苦忻樂漸
<pb n="808"/>
向佛故由迷法空學斷無明未速趣故。
十一末那（至）速趣涅槃故。
釋曰後末那熏習以十地中斷住生相唯以意中
清淨智分還熏意中染汙癡分速能證入大菩提
故以十地人親契法空斷無明故。
已說（至）開釋門。
釋曰後淨法熏習門有二初結指分門。
總標門者（至）用熏習故。
釋曰後依門解義有二初總標門。
開釋（至）常恒熏習門。
釋曰後開釋門有二初科分。
所言（至）具無漏法故。
釋曰後辨相有三初別明熏習有二初法身自然
熏法身自體本覺自相作自內熏不假師教及梵
王等他力作故。
所言（至）作境界之性故。
釋曰後應化常恒熏復依本覺發過恒沙不思議
業在根心中隨應教化斷惡修善具百行之因滿
萬德之果或唯清淨本覺大義緣熏習鏡或通隨
染本覺二種相中不思議業。
如是（至）發心修行故。
釋曰次總顯力用法身應化二熏不離一切時處
熏起信（十信）解（十住）建立修行（十行）造作不轉（十向）入正後
地達真俗境（十地）無礙轉故如上論說隨染本覺智
淨相等究之可見。
由此義故（至）顯了。
釋曰後結德本真法報化身本有理明。
已說（至）決疑門。
釋曰三問答決疑門有二初結指。
此決疑門（至）應審觀察。
釋曰後開示有三初指重解相有覺無覺義理難
解惑一覺一文教俱隱無定通人豈能明了故重
作釋開曉行人次第問答宜應思度。
一切眾生（至）如是說故。
釋曰次具陳妙旨有四一正明具闕初明生界皆
有本覺後明生界皆無本覺然皆有理俱佛說故。
此義（至）無本覺故。
釋曰二徵釋有無然知聖說理趣者何謂生滅門
有本覺故若真如門無本覺故又此本覺具妙有
義故說有也具真空義故云無也以此義理佛說
有無良有以焉。
若依（至）無別覺故。
釋曰三正難有無有二初有覺門有二初徵釋同
異且依初義若諸眾生皆有本覺其所有覺為同
為異同則一覺共徧生界體無異故異則多覺各
徧生界體不同故答意易知如文可見。
若爾（至）眾生多故。
釋曰後連環問答有四一徵釋生覺一多有二初
生覺齊同問直例如文此或立量謂眾生是有法
亦應一故宗因云本覺一故同喻如本覺反難比
量準此而立。
此事（至）不能同種故多。
釋曰後意趣等別答本覺心性平等無殊不能多
故眾生性類差別不等豈能一焉。
若爾（至）能作熏習事。
釋曰二徵釋無明同異有六一異種違教難若謂
眾生差別性爾以諸眾生即一無明眾生既多無
明豈一一雲之喻當云何通。
有二義故（至）無相違過。
釋曰一二義順理答有二初以義會通玄文偏就
自宗決定根本無明同一體故起信欲顯引攝決
定根本無明差別性故意以煩惱為眾生性非取
根身是有情體故本論云無明厚薄無量差別即
<pb n="809"/>
其義也。
是故（至）相續之義故。
釋曰後引教證成有二初論證異義謂蓮葉無明
覆一器生令在纏月隱而不現餘器佛月惑蓮不
覆出障法身爛然現前法喻對明於文可悉今起
信論正同彼文顯示差別相續之義。
復次（至）而得成立。
釋曰後經證同義聖說無明若唯一體懈怠眾生
則不修行謂彼作念無明唯一眾生極多彼人斷
盡我自無惑何須更勞勤苦修斷譬如諸將共戰
一賊眾力已擒何須我害由是縱心不勤修道由
聞眾生無明各別如救頭燃似登山路令懈怠者
起精進故無明是一義得成立。
若爾（至）斷絕過先故。
釋曰三體同餘斷難若諸眾生唯一無明且如一
人斷盡煩惱應餘多人煩惱皆盡以諸眾生一無
明故若一人斷餘不斷者豈可說言同一無明又
若一斷餘皆斷者則眾生界有斷絕故。
此事（至）各各不同。
釋曰四身別不斷答無明雖一眾生身別如夜闇
一徧到十室若將燈照一室闇滅不可說言餘室
闇滅不可難言闇一室一室十闇十亦不應難燈
破一室闇盡之時餘九室闇不照亦盡又不可難
餘九室中無燈闇在一室燈照闇亦不除夜闇配
無明十室喻眾生燈況智慧故知無明唯一無二
但以假身有多差別斷與不斷各有理趣。
若一（至）無有差別。
釋曰五性殊何一難若一眾生斷煩惱時本覺佛
性應名出離餘不斷者無明所覆應名被障若許
爾者此二佛性天殊地隔何言佛性同一不分其
體周徧生界平等一味一相無有差別。
而無明藏（至）等無差別。
釋曰六思差理一答有二初決擇未斷無明眾生
佛性為染覆障已斷無明眾生佛性離染覆障出
過在纏法界外故如是別者此但攀緣慮知之心
依現凡情度量境界致見有殊非是自性遠離二
邊第一義諦中實理心而有異故以真實心無差
別故。
是故（至）本覺亦如是。
釋曰後引證晦明雖異月輪無二覆離縱殊本覺
唯一。
一切（至）到無上道。
釋曰三徵釋覺一生異有四一等有應齊難以諸
眾生本覺既一何故得有先後勤惰明昧等耶理
應一時發修成故。
本覺（至）如是差別。
釋曰二性障不同答因佛性之強劣由無明之厚
薄致成有先後不同故根有利鈍差別。
若言（至）不成立故。
釋曰三二俱有過難若言佛性強劣別故則違本
覺佛性功德無增減故若言無明厚薄別故則違
無明唯佛一地頓斷除故無明薄者因應盡故。
如是（至）無關而已。
釋曰四一理無豫答佛性雖然本無強劣依無明
薄說佛性強依無明厚說佛性劣亦依無明說諸
眾生有凡聖別故知無明一地斷義亦成立故就
至理中豈有強劣關涉而已。
若如（至）非明分位。
釋曰四徵釋明與無明有五一問答究竟始覺謂
如有一依生滅門斷惡修善從因至果極解脫道
起究竟覺如是聖者為明無明答因斷無明方圓
極智屬無明位非明分位。
若爾（至）非明分位。
<pb n="810"/>
釋曰二問答清淨本覺若以佛果究竟始覺屬無
明位非明位爾清淨本覺不假修力德智圓具逈
超四句孤越五邊（一增益二損減三相違四愚癡五戲論）尚絕自然
猶離清淨如是本智為明無明答如斯本智依生
滅門對染淨本立清淨本因對不覺立此覺故屬
無明域非明分位。
若爾（至）非明分位。
釋曰三問答後重所入若以清淨本覺亦屬無明
邊域後重所入多一心體非百非而能非豈千是
而可是名中實而不滯中實是義天而不著義天
辯談足斷審慮手亡如是一心為明無明答如斯
一心為生滅依屬無明域非明分位。
三自一心（至）非明分位。
釋曰四問答前重所入謂以前重所入三自一心
摩訶衍法一心之名不在本法皆從能入以建其
名三自之稱影彰而說下各兩句釋此二名直論
所入第一義諦玄玄又玄非心所。測遠遠又遠非
口所。宣如是勝義為明無明答如斯勝義由對能
入三自一心生滅門說屬無明域非明分位此論
方隅舉一影一復應問云如有一人依真如門先
隨順修後得入證如是覺者為明無明如是覺者
是明分位非無明域以真如門無斷無縛由無所
治無明黑品是故判屬明分位攝又問體如離三
假相滿三實德說不可說念不可念離有離無唯
寂唯靜如是體如為明無明如是體如是明分位
非無明域又問後重一法界心一一心體絕非絕
是離中離邊超言超言亡慮亡慮離離泯離遣遣
無遣如是勝處為明無明如是勝處是明分位非
無明域又前重所入一體一心摩訶衍法本非自
名從門建號勝中最勝奇內幽奇湛寂湛寂絕滅
絕滅如是勝處為明無明如是勝處是明分位非
無明域以疏對論將真待俗如理思惟勿著邊域
（兩重俗門并所入是無明域兩重真門并所入是明分位）。
不二（至）為明無明。
釋曰五問答不二大乘不二果海清淨法界離根
離教獨勝獨尊如是不二為明無明唯此一種有
問無答意顯不二離言果分非明分位非無明域
不可說分斯良證也。
已說（至）無覺門。
釋曰後無覺門有二初結指。
何故（至）無所依本覺故。
釋曰後徵釋此有二解一云如前論辨熏習之義
於綱要中自有六意第三相待相成顯空意本覺
既空眾生亦空眾生既無本覺亦無從相待空說
無覺門一云六意第二本無性空非有意法性本
無名字非有眾生是染染本性離無染可離故無
眾生本覺是德德本性現無德可現故無本覺名
體非有立無覺門就真如門及真空義解無覺門
已見上文。
率此二門應廣通達。
釋曰四指略知廣如說有覺無覺例知有惑無惑
諸如比類并可通達。
如本（至）唯如來能知故。
釋曰後合屬本論。
已說（至）生解門。
釋曰四舉緣廣說門有二初結指分門。
於第一門（至）契合說。
釋曰後依門派義有二初軌則決定門又二初科
分。
又諸佛法（至）應審觀察。
釋曰後解釋有三初法說一代時教不離因緣此
就因緣復決前疑謂諸佛法全賴因緣以法爾故
因即本覺內熏性種緣即師友權實別用權用所
<pb n="811"/>
謂諸佛菩薩現雜類身或復諸佛現為菩薩諸菩
薩等現諸佛身實用所謂佛現諸佛三賢十聖諸
菩薩等各自位身或可諸佛一切菩薩所現種種
同異類身總名權用因果聖賢能現之心大智悲
願總名實用因緣具足諸法成立。
已說法說次說喻說。
釋曰次喻說有二初結指。
如木中火性（至）燒喻。
釋曰後解釋有二初總明又二初牒屬。
所言（至）喻於對治。
釋曰後配合火如本覺性能斷障燒喻對治始覺
除惑。
第一（至）無有量故。
釋曰後別辨有四一木喻阿梨羅多等此云龍古
木法中無明具喻五事甚深等語配第一義枝末
不覺配第三義迷惑二字配第三義過失二字配
第四義無有量故配第五義或一切下通配後四。
第二（至）本覺有無故。
釋曰二火喻喻七法七於文可見。
第三（至）亦無方便故。
釋曰三人喻婆羅羅利多提者此云有巧方便那
尸阿多羅者此云無巧方便有方便人善知五事
故能得火無方便人非閑五事終不得火法中亦
要有方便人具知五事即能證果一知出性覺染
法木也二知善修行心慧鑽也三知頓悟漸修時
也四知所在身心處也五知信賢聖果次也有巧
權者盡得冥心無方便人終難尅果。
第四（至）歸一心故。
釋曰四燒喻法中三種喻況可見。
已說（至）二者別說。
釋曰後合說有二初結指分門。
言總說者（至）眾生亦爾故。
釋曰後依門辨相有二初總說門。
言別說者（至）具足圓成門。
釋曰後別說門有二初釋意開門。
緣闕（至）則無是處故。
釋曰後依門具釋有三初緣闕單因門木雖有火
久已伏藏不遇方便終難得火無明藏中久含佛
性若不修行無以成佛修行軌範要憑師友訓授
為緣方自起行得證佛道。
因闕（至）樂求涅槃故。
釋曰次因闕單緣門若於木中本無火性雖具方
便終不得火若人心中本無佛性雖具修行終不
成佛此意假說人無佛性由闕因故終不成佛正
顯此宗何有眾生不具佛性但以障厚內熏力微
且言因闕非實無爾故本論云雖有緣力而內淨
法未有熏力斯可證也既云未有非本無性。
因緣（至）向涅槃道故。
釋曰後因緣具足門木有火性復遇鑽緣故令火
出燒木無餘若有眾生本覺內熏又逢師友示教
外助修百行因成萬德果三智周圓四德具足。
已說（至）二者別說。
釋曰後散示生解門有二初結指分門。
就總說中（至）外緣之力故。
釋曰後依門顯義有二初總說門此中能緣即應
化身屬能熏用義當本覺不思議業現諸境界引
攝根宜無有休息謂能與生作殊勝緣名為能緣
用熏習者者即是人復云所緣是佛所化一切生
界本論又云外緣之力乘文語便於此言之彼是
能緣本覺用故此辨所緣眾生界故論意欲顯用
熏習者能應化身恒與眾生作外緣力。
就別說中（至）平等緣故。
釋曰後別說門有二初分門屬本以有揀擇解差
<pb n="812"/>
別緣以無揀擇解平等緣。
所言（至）所緣之境。
釋曰後隨門辨相有二初有揀擇緣有三初能緣
所緣別有二初科分。
能緣（至）得利益故。
釋曰後顯示能為緣人始自發心終至如來能作
此緣引攝根宜其所緣境即所化根謂邪定聚及
不定聚或復通化正定聚故具能緣人有所緣境
配文消釋於意可知。
自此已下（至）之差別。
釋曰次已熟未熟引有二初科分。
謂有眾生（至）久遠得度故。
釋曰後顯示。
自此已下（至）增果緣。
釋曰後遠近因果別有二初科分。
增因緣者（至）受道緣故。
釋曰後顯示遠近二緣遲速有異俱增萬行因故
咸長萬德果故。
已說（至）二者是別。
釋曰後無揀擇緣有二初結指分門。
總說中（至）常不捨故。
釋曰後隨門辨相有二初總說門有三初慈願熏
發諸佛菩薩竪窮三際橫該十方作境恒熏眾生
善根令增長故。
以同體智（至）無有餘故。
釋曰次實智利樂諸佛菩薩以同體智即是始覺
照見自他本來無二平等利樂見聞根故即是實
者取同體智以為實故應化上佛謂法報身自在
無礙平等隨順時處宜事現八相身化諸生故。
所謂（至）平等見佛。
釋曰後三昧觀佛此說眾生依三昧力平等見佛
從根所觀無別解故諸佛出世如角中毛角謂瓢
角即生成皮此眾生界內包多毛況諸佛身意謂
如來於眾生界累劫現身其數無量劫外凡夫不
修三昧修不見佛故說發心已去菩薩以三昧力
觀佛法身平等無差同一真如見應化異唯在自
根非法性身真我自性有差別故所以說言平等
見佛。
已說（至）已入正位。
釋曰後別說門有二初結指分門。
云何（至）與用相應故。
釋曰後依門辨相有二初未入正位四十心位并
諸二乘未得法空本後二智未證法空如實理故
不名正位此明所化凡夫二乘三賢菩薩以意熏
習及意識熏習唯依信力隨分修行未獲本智不
與體相應未得後智不與用相應故問上說地前
四十心位唯意識熏入地已去方說意熏何故此
中信賢位人言意熏耶答有二解一云前據顯相
斷人執說唯意識熏此據兼修伏法執說故通意
熏一云前就地前能斷之智正依當位所斷惑說
唯意識熏此就能斷始覺之智不唯依淺麤意識
熏實亦依深細意而熏故無相違。
云何（至）滅無明故。
釋曰後已入正位十地菩薩內得本智與體相應
外得後智與用相應依本熏力修行證如斷無明
故二論互顯體用相資於義煥然在文妙耳。
已說（至）盡不盡別門。
釋曰五盡不盡別門有二初結指。
此門（至）作業同故。
釋曰後正明有二初解義門三義解釋盡不盡別
初說妄染非合道理無始有終以諸淨法由契道
理有始無終次說真妄以極相違定不俱行染起
淨盡淨起染盡形奪之法理必然故後說真妄無
<pb n="813"/>
有勝劣拂盡真妄體相平等無有盡故。
如本（至）無有斷故。
釋曰後合本論前三義中正當初一。
從上（至）三種大義。
釋曰後生滅三大義有二初結指此中正解立義
分中自體相用故今論指分明顯示生滅門中三
種大義。
本曰（至）用義故。
釋曰後開示有二初唱本。
論曰（至）是名為六。
釋曰後作釋有三初開列章門。
今當（至）應審思擇。
釋曰次指說令推。
復次（至）體相二義。
釋曰後依次決擇有二初廣明三大又二初明體
相復二初總標略指。
自此（至）別釋散說。
釋曰後別釋散說有二初指陳。
初說體大。
釋曰後解釋有二初自體大義門又二初總標。
云何（至）唯一真故。
釋曰後別釋有二初五人平等門有三初解義門
人有勝劣真無增減凡小因果雖外體大曾何有
異故示五人立一平等真無增減義既如然無大
小等理應亦爾猒凡小異捨因果別相有五差真
唯一味。
是故（至）有增減故。
釋曰次引教證如一金剛作五趣身形雖勝劣之
差實無增減之異。
如本（至）有增減故。
釋曰後合本論。
云何（至）又真實故。
釋曰後諸時不轉門有二初解義門真性不變覺
體凝常三際不移四相不轉寂又寂也真又真焉。
如本（至）常恒故。
釋曰後合本論非前非後顯三際不動非生非滅
明四相不遷。
已說（至）大義門。
釋曰後自相大義門有二初結指。
圓滿（至）無所少故。
釋曰後開示有三初圓滿功德門有二初牒指有
名無名功德具矣。
何等（至）性義功德。
釋曰後剖具有二初有名數量功德有四一本論
說六分三初總徵釋。
云何為六。
釋曰次別徵釋有三初徵。
一者（至）全徧性義。
釋曰次釋一除根本無明之闇立本覺智慧之明
二除無明迷亂法界性立本覺徧照法界藏三離
妄想虗假解量立本覺真實識知四離虗偽業惑
塵累妄識立本覺自性清淨心義非得他力顯自
性故遠離塵累釋前清淨契中實故解心義耳五
離彼𦦨幻四障立此二覺四德六離二生死熱惱
轉易障礙立二本覺清涼不變自在如鏡南北相
具隨違染淨本覺隨所熏染染現常虗如鏡之南
南取鏡面任對何物隨質現故清淨本覺不隨所
熏染法現染如鏡之北北取鏡背違質不現外物
影故。
是名為六。
釋曰後結。
如本（至）自在義故。
釋曰後合本論。
<pb n="814"/>
廣大（至）開四三故。
釋曰二二經開多有二初圓滿經次文委示不煩
豫出。
復次（至）開十一故。
釋曰後清淨經。
如是三數別相云何。
釋曰三總徵三相。
馬鳴（至）總立為六。
釋曰四開會名意有二初會論意總問三數此答
初數其意有三反顯後二亦具三矣一顯略具廣
總持說故二欲攝多別總持說故三名相繁多恐
迷真故。
言十七者（至）是名十七。
釋曰後開經名有二初徵釋十七種。
言二十五（至）如分明說。
釋曰後徵釋二十五變德二者解脫道已去一切
諸佛名為上流金剛心已還一切眾生名為下流
今此本覺恒周因果在佛不失轉易變化之德在
生不失轉易變化之德不思議業緣熏習鏡即斯
德也不德八者中觀論云不生亦不滅不常復不
斷不一亦不異不來亦不去元康廣解恐繁不引。
已說（至）功德分。
釋曰後無名過量功德有二初結指。
本覺（至）過於心行。
釋曰後剖釋有四一總明過量有二初超言越心。
以何（至）恒沙故。
釋曰後會數合本。
如是（至）不離故。
釋曰二別明三義有三初不離問謂多別答唯一
心雖一心法有二種用自不離彼即心不離德彼
不離自即德不離心合斯二種為不離故。
如是（至）不斷故。
釋曰次不斷性德妙有無時斷故淨體功德非他
染故。
如是（至）不異故。
釋曰後不異終異自者玉溪引論終字之下有一
不字謂顯淨德不異體故性德全是一法界故不
離異殊者蓋親疎別故。
如是（至）不思議故。
釋曰三依人辨勝有二初非餘境界明此性德菩
薩小凡心不思故絕之又絕言不論故遠之又遠。
三人（至）佛法故。
釋曰後唯佛境界顯此性德唯佛軌故。
如是（至）法身故。
釋曰四顯德本圓指此性德從具縛地至大覺地
一無少闕無始本有非緣立故如來藏者隱覆名
藏在纏之稱從具縛地立其名故如來法身依止
名身出纏之稱從大覺地立其名故。
已說（至）解釋門。
釋曰次問答決疑門有二初結指分門。
問者（至）云何相違。
釋曰後依門辨相有二初略問門又二初解義門
有二初釋意徵起。
所謂（至）故以為難。
釋曰後引文結難真如中說正舉體如遠離三假
相圓滿三實德唯是一心離差別相更無多德相
大中說有名功德略云六種無名功德廣有恒沙
故上說體如離一切相此說覺體具一切德前後
相違若為會通。
如本（至）功德故。
釋曰後合本論。
已說（至）二者是別。
釋曰後廣答門有二初結指分門。
<pb n="815"/>
於總（至）說相可見。
釋曰後依門示相有二初總又二初指二門。
答曰（至）無相違過。
釋曰後明二相有二初真如總又二初明真遣妨
雖實相大說具諸德但是生滅對染之德據真如
門無染所治不立多德以為能治唯是一相平等
性故。
自此（至）無異異故。
釋曰後作緣決疑由真如門遠離分別法法同同
無有二故。
自此（至）不同應知。
釋曰後生滅總有二初科指。
初重（至）以疑異門焉。
釋曰後解釋有二初略說分又二初徵問既說諸
法平等一味獨存真理更無二體復依何義建立
多德即舉真如門以難生滅門。
自此（至）文相可見。
釋曰後答釋有二初標門指相以生滅門對染立
德異真如門無染治故。
以依（至）即是總答。
釋曰後依文釋義有二初牒本標指依目無明業
即業相識謂轉現分別事識生滅相者俗門總名
示謂顯示相翻立故以之一字貫於三處略伸此
指廣如當辨。
謂真如門（至）即是大意。
釋曰後述義對答有二初真妄對顯明大意以真
如門無過恒沙染法所治不立恒沙淨德能治是
故真如無有二體此生滅門有過恒沙染法所治
立過恒沙淨德能治故說本覺具無邊德。
次當（至）當緣由故。
釋曰後本末相翻解緣由顯示淨法翻染而立染
法無邊略不過二一有名數以依業識三法是也
謂一者無明二者業相三者諸識二無名數即生
滅相三字是也一切染法不出此故論中以字流
下三讀謂以依以業以識也不流至於生滅相者
蓋彼乃是無名數量顯異於此故不流彼因此二
染以為緣由致令功德有爾數量。
已說（至）二者是答。
釋曰後廣說分有二初結指科分。
此中（至）其所由故。
釋曰後依文辨相有二初略問。
自此（至）說相應觀。
釋曰後廣答有二初標科指勸。
以一切法（至）而非心故。
釋曰後依料釋義有三初自宗正理謂翻染顯淨
先明淨法所依本體諸法唯心是正理故除一心
外皆是邪道故智論云唯除諸法實相正理其餘
一切皆是魔事。
而有（至）無明地故。
釋曰次非道邪行本末無明迷真執妄起心變境
皆墮邪故。
自此（至）對量差別。
釋曰後具舉對量有二初標門。
如上（至）建立顯示。
釋曰後派義有二初真妄相翻又二初有名數量
功德復二初躡前徵起六相功德對何過立。
所謂（至）光明義故。
釋曰後次第對立有六一對立第一德無明熏心
發業等識隱實智明增迷亂闇明以等者對此不
覺能知心性寂滅無起即立本覺慧明功德謂對
愚立智對闇立明如是道理甚極分明下有四句
準斯可見自下合本多不別科學者應知。
自此（至）不見之相故。
<pb n="816"/>
釋曰二對立第二德有二初舉染由起妄心唯見
妄境即不能了真實境故故本論說若心起見則
有不見相故。
自此（至）法界義故故。
釋曰後成淨本覺真心由離妄見通達諸法無不
同故即立徧照法界義故。
自此（至）非真識知故。
釋曰三對立第三德由無明熏令心有動起顛倒
解無有了達對此即立心性寂靜真實識知順理
德故於本論中舉妄影真下皆準此。
自此（至）無有自性故。
釋曰四對立第四德由諸妄法本來無體對此即
立本覺自性清淨心故。
自此（至）非淨故。
釋曰五對立第五德由諸妄法具此四過故於本
覺對立四德二自在者謂人與法二真我故。
自此（至）不自在故。
釋曰六對立第六德以諸妄法熱惱衰變實不自
在故立本覺清涼不變自在德故。
自此（至）相義示現故。
釋曰後無名過量功德有二初對立過恒沙德以
所治染數越恒沙故立淨德數越恒沙。
自此（至）如來之藏故。
釋曰後對立結圓滿德若是一心許有動轉則令
本覺德不圓滿由此性德雖無邊量唯是一心終
無二體故結縛位名如來藏於解脫位名為法身
方表圓滿德無少故。
染淨（至）作如是說。
釋曰後法喻教證有二初表實等喻有三初問答
生起。
爾時（至）可了真妄理。
釋曰次正引經文阿祇多遮那尸帝此云無邊一
從樹謂無邊果表實相依一皆齊等故立是名一
即等也從猶依也。
今此（至）自立法故。
釋曰後解釋義理有二初總明相賴經顯真妄相
待立故。
所言（至）如果中故。
釋曰後別顯法喻有二初釋表實。
云何（至）是名十等。
釋曰後辨十等有二初喻難別解具徵釋結如文
可見。
舉喻（至）不須重釋。
釋曰後法合易詳有名無名真妄齊故。
復次（至）應知等意。
釋曰後德闇等喻如涅槃經聖行品說功德天女
隨妹至處能作吉祥黑闇天女隨姉至處能作灾
禍二女相隨恒作損益彼喻生死此喻真妄法爾
真妄如同德闇相依均等不相離故。

釋摩訶衍論贊玄疏卷第四

<sarticle>釋摩訶衍論贊玄疏卷第五</sarticle>

中京報恩傳教寺崇祿大夫守司空詮圓
通法大師賜紫臣沙門　法悟奉　勑撰
已說（至）應審觀察。
釋曰後辨用大有二初結指舉勸。
言本願（至）相續義故。
釋曰後依門釋相有六一本願無盡門有二初解
義門梵語僧那此云誓願阿世耶者此云意樂初
總指陳諸佛清淨誓願意樂廣大無際由承大願
發起五海故判科名大願無盡一興十方微塵數
<pb n="817"/>
慈悲心海二修十方微塵數圓滿因海三攝十方
微塵數眾生根海四立十方微塵數廣大願海五
成十方微塵數自在果海後出所以由稱實知一
切眾生同一無異如己身故。
如本（至）如己身故故。
釋曰後合本論諸波羅蜜即配因海從盡欲下至
於未來義當果海餘文易見不繁具指。
已說（至）不著門。
釋曰二離相不著門有二初結指。
言離相（至）平等故。
釋曰後開示於解義中牒門總指出意別明又合
本論中以釋配本論義亦明顯。
已說（至）平等門。
釋曰三能所平等門有二初結指。
言能所（至）不假他力。
釋曰後解釋有三初明論義人法已下標釋平等
以一體下遣拂顯性平等標三一人法平等二體
用平等三智理平等謂法身下釋三平等一法應
化身即屬其人二種淨理名實實理二染淨理名
假假理即屬其法人法一體無差別故二自性本
身是體枝末應化是用體用一體無差別故三智
理一體無差別故以一體下拂彼二一亦無無耳
令絕跡故以此義下顯性德故。
甚深（至）同同同相。
釋曰次引教證有四一徵同異相。
佛言（至）非觀偽法。
釋曰二釋同異相異異異相答是無明無明具含
惑業苦故由三多別言三異字同同同相答是明
法明法含前三種平等由三平等言三同字真妄
二法如牛兩角相待假立非互消鍊融歸一體此
但隨根權宜施設如實真妄兩法俱空空亦復絕
此就上根了達同異二種本來一味不見對待虗
偽法故。
於此（至）應覺知耶。
釋曰三請問後句。
爾時（至）廣說故。
釋曰四對答空絕我諸經說異是無明同是明法
為度愚夫權假而說今為文殊就真實說非觀偽
法同異歸同（同謂一體）同同歸空（體性亦拂）空空歸絕（亦無空耳）。
如本（至）一切處故。
釋曰後合本論以本配釋逆次而具三種平等初
三句是智第四句是理智理平等上四句是體次
三句是用體用平等前七句是人後二句是法人
法平等等字貫前三平等故。
已說（至）現應門。
釋曰四無相現應門有二初結指。
言無相（至）一切角故。
釋曰後解釋有三初明法喻因法身性空故無像
能現於眾像猶兔角體虗故無角善生於諸角故
肇公云法身無像應物以形般若無知對緣而照
萬根頓赴而不撓其神千難殊對而不干其慮動
若行雲止若谷神豈有心於彼此而情繫於動靜
者哉既無心於動靜亦無像於去來去來不以像
故無器而不形動靜不以心故無感而不應也。
謂法身佛（至）無他身故。
釋曰次辨真應有二初真身無相法身如來一一
非一寂寂非寂心言罔及滅斷皆亡唯是自然作
自然故準聖法記無下唯字阿謂自然真佛應佛
法身智身如次配上二自然故下之徵釋證上可
知。
而諸（至）無有關故。
釋曰後應根現相根見佛現生聞佛說但自心中
獲得益故唯影無本於今可了華嚴經云諸佛無
<pb n="818"/>
有法佛於何有說但隨其自心謂說如是法法身
體中無有關者以眾生見見自心中隨緣本覺不
思議業相亦見自心性淨本覺緣熏習鏡身亦見
自心自用大中應化佛身故於法身無關而已如
見既爾於聞亦然。
如本（至）說為用故。
釋曰後合本論。
已說（至）差別門。
釋曰五隨見麤細門有二初結指分門。
初門（至）分分轉故。
釋曰後隨門辨相有三初報應用差別有二初應
身用相門又二初解義門凡小不了諸法唯心依
妄事識見應化佛謂從外來執色大小不能通達
身無分齊。
如本（至）不能盡知故。
釋曰後合本論良以凡小不知自己轉識心中法
身現故謂有別佛從外來耳。
次門（至）無分齊故。
釋曰後報身用相門有二初解義門從發心住至
金剛心一切賢聖了達諸法唯心理故依彼業識
發始覺智見報身佛作唯心解實知依正無有分
齊。
如本（至）不失故。
釋曰後合本論。
自此（至）說為報故。
釋曰次報應相差別有二初具樂相名報無漏行
熏即始覺熏不思議熏即本覺熏。
所言（至）說為應故。
釋曰後非受樂名應。
自此（至）此義云何。
釋曰後重明前所說有三初指徵。
若三賢似（至）真如位故。
釋曰次解釋有三初三賢分見有二初解義門三
賢位人以信真故分見報身了知色相無有去來
但自心現不離真如仍帶分別不同地上。
如本（至）法身位故。
釋曰後合本論。
若得（至）之究竟故。
釋曰次十地轉勝初地已去所見身土位位增強
地地轉勝至金剛心見究竟故。
若佛（至）無二故。
釋曰後佛果離絕有二初解義門由佛果位業識
無故始覺無依沒同本覺能所見空是知諸佛真
如平等法身平等既無彼此對待之殊何有色相
互相見故境慮悉亡真智斯顯遮伽梨娑那提衣
此云玉光耀羅衣帝釋服用莊嚴之衣鍵尸多陀
摩宮此云安樂變轉宮此衣及宮俱屬理性但隨
義便巧立其名攝持眾德覆護智身居處安常栖
神寂靜自性無二本智獨存故。
如本（至）迭相見故。
釋曰後合本論迭猶遞也互無見故。
何故（至）隨麤細故。
釋曰後問答因何應身依事識見復何報身依業
識見欲顯所依事識即麤業識即細依麤識覺唯
見應身所見佛身隨麤轉故依細識覺則見報身
所見佛身隨細轉故。
已說（至）說相可見。
釋曰六問答決疑門有二初結指分門。
問者（至）發起此問。
釋曰後依門辨相有二初問又二初解義門問法
身真體絕離色像非心所測豈口能宣何故無相
現應章說法身無相能現色相若許法身出多色
相則不可言法身離像。
<pb n="819"/>
如本（至）色相故。
釋曰後合本。
論自此已下即決此疑。
釋曰此答有二初標。
言法身（至）不二故。
釋曰後釋有五一法身現色門法身為所依色相
是能依真心色相法爾平等既無二體又唯一心
無相現相復有何違。
言顯示（至）智身故。
釋曰二智身形相門智性如金色相如黃以金攝
黃唯名金器以智攝色故名智身。
言顯示（至）法身故。
釋曰三法身形相門以色攝智將此翻前法合喻
況如文可知此前三門各出意者第一法身即是
體大色相用大用依體出故無二也第二智身即
是相大色像用大以相收用色歸智故第三法身
諸法通名以色攝智舉用收相智歸色故不云色
身言法身者名義該通攝一切故以此三門三大
無礙無相現相有色離色復何相違。
言廣大（至）不相妨故。
釋曰四廣大無際門明前所說法智二身所現色
相謂諸世界菩薩報身無量莊嚴周徧五界具足
五用無分無礙不亂不妨故。
言不可（至）用義故。
釋曰五不可思議門指前業用深妙尊勝非是凡
小所能知故以是真如自在用故。
如是（至）以之為別。
釋曰後料揀餘義有三初二門三大異。
是故（至）不相捨離故。
釋曰次一經二義證先說真如門各別立故後說
生滅門得並立故。
餘種種相（至）自當理明。
釋曰後餘相指別明即指下文第論七末以何義
故四門結中皆悉通名隨順法性為欲顯示法性
虗空乃至廣大圓滿無分際故。
已說（至）破異門。
釋曰後門自入門破異門有二初結指。
本曰（至）真如門故。
釋曰後開示有二初唱本。
論曰（至）與本量等。
釋曰後作釋有三初法說有二初解義門有四一
入門遣執初略徵釋後躡徵釋謂有眾生執彼所
入一法界心以是本故亦廣亦大又計能入真妄
二門以是末故亦狹亦小故以此論對治此執門
亦所入與本量等意云既真如門亦是所入與其
本法廣大量等非是狹小云何妄執法廣門狹問
其真如門由是所入可與本等則破前執且生滅
門既非所入云何亦說與本量等答非為生滅亦
為所入方與本等良由所入是體能入是用體用
相依不可定異故說生滅亦與本等云何妄執法
廣門狹若爾何故前論七異之中說生滅門與本
別耶答前論為顯能作本法一向純淨所作之門
具通染淨純雜有殊言與本別非謂門法大小不
同說與本別故今釋論敘異執中真妄二門亦狹
亦小雙舉二門齊生異執故對治中汎爾而言門
亦所入與本量等以無言揀生滅一門非是所入
不與本等或可以用合體與其本等故生滅門亦
是所入又或生滅全入真如既真如門與法無異
應知生滅與法不別故此二門皆屬所入由是論
指門亦所入與本量等或斯論意偏顯真門是所
入故學者應知。
復次（至）差別相。
釋曰二顯理絕相有為全真無差別故。
<pb n="820"/>
復次（至）平等門故。
釋曰三等空契實五陰所空智見能空能所皆空
入真門故。
復次（至）真如門實故。
釋曰四以假歸實生滅是假真如是實從假入實
方究竟故此約生滅門中未得究竟覺從假入實
歸真如故若至究竟相盡成已無容更入真如門
故已到一心更何修斷前曾具指更不再陳。
如本（至）終不可得故。
釋曰後合本論從妄入真行相云何令推五陰色
之與心舉外六塵彰內六根畢竟無念又空六識
為其行者通觀蘊處界等終不可得空無所有能
推智心了無形相十方諦求終不可得能所皆空
自然入實故。
以何（至）西方喻念。
釋曰次喻合有三初總徵問。
為欲（至）破世間闇。
釋曰次別解釋有二初喻覺欲顯本覺出現智光
破生死闇故以東方況於本覺如日發光破世闇
故。
無明（至）清淨明故。
釋曰後喻念欲顯無明出生染法隱淨慧明故以
西方況於無明如日沒闇覆淨明故。
如本（至）不動故。
釋曰後合本論所迷東方喻於本覺所執西方喻
於無明能迷之人以況眾生由其迷故計東為西
實非東方轉為西耳蓋因情迷謂東為西由其不
覺執心作念實非覺心變為妄耳良以生迷謂心
為念法合喻明於慈可見。
自此（至）真如門故故。
釋曰後得益謂令眾生了知真心無能所起即成
修習真如隨順隨順因圓即成真如得入果滿說
念已離融歸一心隨順既無得入何有。
已說（至）正解門。
釋曰次對治邪執門有二初結指。
本曰（至）不入實智故。
釋曰後開示有二初唱本。
論曰（至）是名為四。
釋曰後作釋有二初分門。
言顯示（至）作根本故。
釋曰後辨相有四一根本總相門有三初解義門
恒沙邪道一切定執皆以我見為根本故人我見
者執有主宰法我見者執法實故問五種人見於
真計執云何說為人我見耶答古師二釋一凡夫
初學有人我者起此妄執名人我見二如來藏中
而有二義一本覺佛性即當人義於上妄執故名
人執二理實佛性當所觀法今取初義說為人執。
是故（至）為依而轉故。
釋曰次引教證一切虗妄定執邪道皆以我見為
依而轉譬如一切林樹草木皆以山岳為依而轉。
如本（至）法我見故。
釋曰後合本論邪謂邪道執謂定執。
已說（至）對治門。
釋曰二人見對治門有三初總結指。
言顯示（至）無大要故。
釋曰次別開解對治人見正化二凡令除謬執生
正解故準本趣中通為三聚八因中第二唯被邪
定龍樹三文出沒異者謂本趣中明造論意普使
異生二乘菩薩除執著故由此彼文通為三聚八
因中第二唯邪定者良以三聚散在八因各逐法
門說其所被彼文正起對治邪執以為異生七執
增盛且隱於餘偏明此一故唯邪定此文而明邪
不定者蓋以謬執過失增故以正定聚極輕微故
<pb n="821"/>
由此唯二如是三文各據一理互影偏彰俱無違
故五種人見不廣釋者文相明故無大要故欲粗
知者今應略辨初二於空遂生謬執佛說真空為
除滯有而迷本意則謂豁然無物之空後三於有
復起倒知佛說妙有為遣實有而迷本意則謂確
實情有之有於人五種各具三文初執緣次執相
對治一者已下妄執事空以為法體以不知下迷
佛破有執色為身故說法身寂寞如空便計法身
全同虗空云何已下正治妄執情有理無心離妄
動真心周徧如斯性智豈同虗空二者已下妄執
法體唯是空無以不知下迷佛破有執諸法實故
說諸法本空離相便計真如涅槃亦空云何已下
正治妄執三者已下妄執性德全同色心以不解
下由迷佛說體具萬德便計本覺有色心相云何
已下正治妄執德本依真因染示現豈有色心自
相差別四者已下妄執法性本有世染以不解下
由迷佛說依真有染便計自體具有染法云何已
下正治妄執淨德本有妄染本無妄從法爾不與
藏性而共相應若如來下反破可知五者已下妄
執染淨有始有終以不解下由迷佛說即是計執
真先妄後眾生有始涅槃有終還作眾生云何已
下正治妄執藏性離始則顯生死無始藏性離終
則顯涅槃無終五種人執應如是知。
如本（至）後際故故。
釋曰後合本論。
已說（至）對治門。
釋曰三法見對治門有三初總結指。
言顯示（至）不須重釋。
釋曰次別開解二乘異生有二法執一計生死二
計涅槃皆為實有遂怖生死致取涅槃為治此執
即說五蘊本性無生元是涅槃何起忻猒畏苦求
樂。
如本（至）涅槃故故。
釋曰後合本論。
已說（至）俱非絕離門。
釋曰如俱非絕離門有三初總結指。
言顯示（至）無所達故。
釋曰次別開解由除二執即證二空通達諸法言
斷心滅言斷既斷唯照唯寂心滅已滅唯慮唯止
不見別法名無所達又照寂俱亡名為斷斷慮止
咸絕名為滅滅又人法執除名為斷斷照除心絕
名為照寂（照亦絕故）人法空泯名為滅滅慮空心息名
為慮止（慮亦息故）照慮皆亡無所達故。
如本（至）不入實智故故。
釋曰後合本論生滅門中相待之法無相可說故
知諸法一切皆非而有言說是佛方便假言引導
本意令生離妄歸真以念諸法令心生滅畢竟不
能入實智故。
已說（至）道相門。
釋曰後分別發趣道相門有二初結指。
本曰（至）法身不現故。
釋曰後開示有二初唱本。
論曰（至）說相可觀。
釋曰後作釋有二初分門指觀。
言總標（至）趣入義故。
釋曰後依門示相有二初總標門又二初解義門
復二初隨相道諸佛所有願海因海果海所化徒
海菩薩隨應稱願稱因稱果稱徒隨次修行不超
不過皆趣入故通取此門發趣道相即解立義分
中通達軌則門故。
復次（至）如如行故。
釋曰後離相道一切諸佛隨修遣修隨相違相故
於位地都無趣向一切菩薩於彼無有趣向法中
<pb n="822"/>
稱如行故此依生滅說離相故又前段文明生滅
門三世菩薩依佛次位趣向入故今此段文明真
如門一切菩薩依佛絕相稱如行故所以本論不
顯說者舉生滅修彰真如故。
如本（至）義故故。
釋曰後合本論。
已說（至）應審思擇。
釋曰後別釋門有二初結指標觀。
就第一（至）證發心故。
釋曰後依文辨相有三初三種發心分剖門有二
初開門合本論。
就初門中（至）是名為三。
釋曰後依門解義有二初明信成就發心門有三
初分門有二初總辨三門。
第一（至）應觀審觀察。
釋曰後別指前一於信成就發心一門總標廣說
兩重解釋。
就第一（至）是名為四。
釋曰次辨相有三初開問總標門次答釋廣說門
二合分二初初重二門有二初開問又二初標意
趣總問四者一問能修之人二問所修之行三問
得成之信四問勝進之相。
如本（至）堪能發心故。
釋曰後合本論。
已說（至）是名為六。
釋曰後廣答有二初結指分門。
言顯示（至）眾生故。
釋曰後依門辨相有二初別解二門又二初次第
答釋門有六一修行假者門準因緣分唯取上品
十信眾生以為所化此中通取三品十信為所化
者因從正說此通兼正故。
言自然（至）善根力故。
釋曰二本有熏習門。
言顯示（至）信心故。
釋曰三修行功德門。
言信心（至）差別相故。
釋曰四言成時量門有三初牒門總指。
即此門中（至）十五異說。
釋曰次引教別辨有四一指門徵起。
一者（至）初發心住。
釋曰二正引經文分十五段一因緣無主經。
二者（至）定金剛地。
釋曰二無量大乘經十愛樂心即十信心以信真
理深忻幸故十信心者準瓔珞云信想菩薩略行
十心所謂信心進心念心慧心定心戒心迴向心
護法心捨心願心。
三者（至）決定不退。
釋曰三慧明總持經。
四者（至）無所闕失。
釋曰四法門名字經。
五者（至）信品成就。
釋曰五清淨三昧經難角地者即不定聚未如三
賢得不退故具如前解。
六者（至）六十劫量。
釋曰六金剛總持經。
七者（至）平坦無草。
釋曰七智慧光明經父母天地地者十信善根與
後賢聖為父為母作天作地下言地者即信位故。
八者（至）具足圓滿。
釋曰八實相本際經。
九者（至）具足成立。
釋曰九圓滿因海經。
十者（至）唯三萬劫。
<pb n="823"/>
釋曰十菩提因緣經。
十一（至）其思極樂。
釋曰十一方便善巧經。
十二（至）具足建立。
釋曰十二光明徧照經種子地者以十信心為後
賢聖因種子故。
十三（至）真實信心。
釋曰十三授記平等經信心性空十對遣拂言亡
慮絕為真實信。
十四（至）圓滿信地。
釋曰十四如來藏識經以信為門收攝諸法無有
一法而非十信乃至邪定不離信故。
十五（至）信成就處。
釋曰十五菩薩瓔珞經。
是名十五異說契經。
釋曰三結數指說。
如是（至）應審思擇。
釋曰四問答說異如上諸經所說差別有極極近
謂一剎那有極極遠謂三僧祇或從性說長短俱
非或從相說延促不定白以應根施設異故致使
垂教有多端耳。
今此（至）成就故故。
釋曰後依經合本。
言顯示（至）是名為三。
釋曰五發心因緣門有二初略釋科分。
言勸請（至）令發心故。
釋曰後依科辨相有三初勸請因緣諸佛菩薩演
教勸化十信行人令入發心不退位故。
言救度（至）能自發心故。
釋曰次救度因緣十信行者見諸眾生不集勝因
長淪苦海欲垂救度悉使超昇遂自發心置他樂
處。
言護法（至）能自發心故。
釋曰後護法因緣十信行人因見佛法欲破滅時
不惜身命護令久住因此發心入不退故。
言顯示（至）是名為十。
釋曰六得益位勝門有二初解義門指信成就得
解行者正明發心已去方具十名無退順字名配
解即十住行即十行隨義理說通指三賢總稱解
行十向亦具勝解行故已得預入聖胎位故初住
入胎登地出胎中問住胎故。
如本（至）因相應故。
釋曰後合本論揀邪名正對緣稱因正因二字即
是因熏相應二字即是緣熏緣順於因故名相應。
已說（至）是名為二。
釋曰後舉劣顯勝門有二初結指分門。
言舉劣（至）種子故。
釋曰後依門辨相有二初舉劣顯劣門言舉劣者
以善既微薄惑又深厚故言顯劣者雖值大乘不
興悲願唯起凡小善種子故。
言舉勝（至）若退故。
釋曰後舉勝顯勝門有二初解義合本言舉勝者
謂善既深厚惑又微薄求學大乘勝妙法門言顯
勝者其人根性但未決定值順則進遇逆便退故。
若不（至）之種子故。
釋曰後隨問還答心既不定何名勝人謂雖不定
然望所求大菩提果得勝名故或望勝妙過凡小
故。
自此（至）之大意焉。
釋曰後總明餘義有二初標門明本論中會十四
經說信成就無定時故。
所謂（至）亦有發心故。
釋曰後顯相有三初信成時無定極遠則歷三祇
<pb n="824"/>
極近則經一念中間不定隨根異故本論唯說未
經萬劫遇緣發心影取更有過於萬劫方發心故。
自此（至）云何為四。
釋曰次發心因緣相有二初指徵四種。
一者（至）發其心故。
釋曰後解釋四相有四一見佛因緣。
二者（至）發其心故。
釋曰二供僧因緣。
三者（至）令發心故。
釋曰三慚愧因緣或見或聞二乘法劣因斯求勝
發大心故。
四者（至）是名為四。
釋曰四隨兼因緣學他發心欲思齊故末句通結
不繁科指。
自此（至）立不定稱。
釋曰後解不定結前有三初述意徵起。
所謂（至）東西轉故。
釋曰次正辨行相值善師友順緣向善遇惡師友
逆緣造惡猶如輕毛隨風轉故。
如本（至）二乘地故。
釋曰後屬歸本論。
已說（至）二種門。
釋曰後後重二門有二初結指。
言復次（至）總問焉歟。
釋曰後解釋有二初開問前重唯明信位行相若
得成就決定發心後重復明信既成就要須發心
發何等心。
自此（至）是名為三。
釋曰後廣答有四一標門總示。
於此（至）皆通二故。
釋曰二科揀二利初直心緣真自他無二己益即
他故通二利深心修善故唯自利悲心拔苦故唯
利他次直心深心皆屬自利念理起行唯自益故
悲心利他拔苦與樂唯益他故後總顯三心實通
二利求益利他功歸己故。
皆悉（至）應審思擇。
釋曰三指文勸思如言直心是標正念已下是釋
餘二準知不繁具指。
言正智（至）法故故。
釋曰四依文辨相有三初正智方便門直心是智
即與地上根本正智作遠因緣方便即是加行之
義。
言福德（至）行故故。
釋曰次福德具足門深心是願即與後位萬行功
德而為依止住持因緣。
言安樂（至）若故故。
釋曰後安樂成就門。
已說（至）是名為二。
釋曰後問答決疑門有二初結指分門。
言前後（至）應審思擇。
釋曰後隨門解義有二初前後相違難問門上文
既說清淨本覺離念離相證空證如一相一味名
身名覺準此何不唯念真如下文復說二者深心
樂集一切諸善行故何須更假求學善行前後相
違云何通會。
已說（至）是名為四。
釋曰後開通會釋消難門有二初結指分門。
言寶王大摩尼寶故。
釋曰後依科辨相有七一決斷彼難門有三初譬
喻善巧門有四一寶珠喻喻示一寶義有九門一
寶即珠體二處在黃石三色唯深黃四形當正方
五量滿一丈六諸石皆具七住次三種八小大咸
周九因寶石黃喻說文明法合可解。
<pb n="825"/>
言性（至）體性明淨故。
釋曰二性淨喻。
言垢（至）之垢故。
釋曰三垢染喻。
言人（至）得淨故。
釋曰四人眾喻本論唯明貧窮懈怠不求寶人釋
論復云并及精進樂求寶人本釋二論互影顯故。
已說（至）安立門。
釋曰次合說契當門有二初結指。
寶喻（至）似彼石故。
釋曰後解釋有四一合寶喻以前喻中九門配後
法中九段義既齊均不繁且出。
已說（至）離垢故。
釋曰二合淨喻。
已說（至）性德故。
釋曰三合染喻。
已說（至）眾生故。
釋曰四合人喻。
已說（至）生解門。
釋曰後法說生解門有二初結指。
於此（至）不須別釋。
釋曰後解釋有二初指勸除繁。
如本（至）為對治故。
釋曰後屬當本論。
已說（至）得益門。
釋曰二行者得益門有二初結指。
謂若（至）法故故。
釋曰後解釋由彼行人斷惡修善獲得理實照闇
除疑故。
已說（至）方便門。
釋曰三善巧方便門有四一結指。
就此（至）有四種故。
釋曰二開屬。
就第一門（至）是名為二。
釋曰三別釋有四一修行根本門有二初分門。
言般若（至）不住生死故。
釋曰後辨相有三初釋二門有二初般若無住門
慧觀諸法本來寂滅元是涅槃豈住生死。
言大悲（至）不住涅槃故。
釋曰後大悲無住門悲觀諸法業果不空哀攝群
生不住涅槃。
以隨順（至）不住道行。
釋曰次示緣結所以悲智雙行不住生佛二界者
由順法性不住染淨故及結悲智成不住道行故。
修行（至）方便焉。
釋曰後縱奪結修行雖眾功德誠多最勝最尊唯
悲唯智不住道行為根本故。
已說（至）不生門。
釋曰二惡業不生門有二初結指。
此門（至）不令增長故。
釋曰後解釋有二初顯相為示行者無量惡業常
生慚愧已作未作不令增故。
以隨順（至）總結其緣。
釋曰後結緣所以此位能止惡者蓋順法性離諸
過故。
已說（至）增長門。
釋曰三善根增長門有二初結指。
此門（至）不退故。
釋曰後解釋有二初顯相此示行者略行五行一
供養二禮拜三讚歎四隨喜五勸請若取前門又
具懺悔上至說十下至說二其數增減者隨時廣
略爾受敬二字應作四句愛而非敬如母於子等
敬而非愛如僕於主等亦愛亦敬如行人等非愛
<pb n="826"/>
非敬如怨家等淳厚二字亦為四句淳而非厚暫
時傾[虔-文+ㄆ]厚而非淳雖久不精亦淳亦厚仰重盡終
非淳非厚少時無奉由發愛敬意又啟淳厚心感
三寶護持致十善不退。
以隨順（至）總結其緣。
釋曰後結緣。
已說（至）平等門。
釋曰四誓願平等門有二初結指。
此門（至）涅槃故。
釋曰後解釋有二初顯相此示行者發起願海修
習因海攝取根海成就果海故。
以隨順（至）總結其緣。
釋曰後結緣。
自此（至）寂滅故故。
釋曰四顯勝謂以少文通結前四順性廣大能令
行者意樂圓滿故成勝相前文所指餘種種相至
結總持決擇分中理當自明即是此也總少持多
名結總持。
已說（至）功德門。
釋曰四發心功德門有三初總結指。
此文（至）安樂故。
釋曰次別徵釋此明初住起廣大心相似觀智見
法身故願力自在由願力故緣物興悲由悲心故
出現八相隨時處等令根益故。
如本（至）涅槃故。
釋曰後合本論明說初住能示八相餘住行向理
極成故。
已說（至）是名為二。
釋曰五上下顯異門有二初結指分門。
言揀異（至）相應故。
釋曰後依門辨相有二初揀異地上門初住菩薩
不名法身前業未離徵垢猶俱故異地上。
言揀異（至）自在力故故。
釋曰後揀異具縛門初住菩薩無業果縛以大願
力自在受生非同已前仍有業繫苦相身故初住
菩薩既揀上下餘住行向義必然矣。
已說（至）云何為五。
釋曰六通經決疑門有二初結指標徵。
一者（至）應如是觀。
釋曰次引經明義有五一文殊經有二初引經問
地前地上此五十心何退何定答唯十聖位金剛
智地性無轉變已入真證為不退分前四十心頗
梨珠地色隨物現未得證智總名退分。
今此（至）退分故。
釋曰後辨義。
二者（至）節退相焉。
釋曰二大悲經有二初引經明舉四處名為退分
各彼中間名不退分意顯初信乍求出離欲免沉
淪擬進却迴故名退分二心已去定當不退又於
初住始入賢位後於初地創入聖階擬進却返故
名退分二住地去定當不退後金剛心將成大果
難進趣故名為退分既登果道定不退故。
今此（至）無邊際故。
釋曰後辨義。
三者（至）無退失理。
釋曰三證得經有二初引經。
今此（至）金剛位故。
釋曰後辨義。
四者（至）自然住心。
釋曰四五明經有二初引經。
今此（至）無闕事故。
釋曰後辨義十住位中果德已滿有二義解一云
終教初住成佛如梵行品初發心時即得菩提二
<pb n="827"/>
云圓教亦說初住即得成佛如晉經云以是發心
即是佛故清涼判云前則終教見性齊故後則圓
教約法圓融故知十住果德已滿順論取前亦不
退故。
五者（至）名為退分。
釋曰五瓔珞經有二初引經此說十住前六退分
入第七住方獲不退。
今此（至）勇猛心故。
釋曰後辨義。
今此（至）應審觀察。
釋曰後辨此決疑有二初指勸觀。
如本（至）勇猛故故。
釋曰後合本論。
已說（至）功德門。
釋曰七讚歎功德門有二初結指。
此門（至）發心功德。
釋曰後解釋有二初顯行相又二初總徵釋下即
二乘初住菩薩於二乘地不怖墮故上即佛果初
住菩薩於佛果地不怖求故。
如本（至）不怯弱故。
釋曰後合本論。
以信知（至）之因緣故。
釋曰後結因緣。
從上（至）決擇分已焉。
釋曰後總結。
自此（至）不須重釋。
釋曰後總指不解餘義門謂有其餘解行發心及
證發心并大段中問答決疑因論生論四門義相
以文顯故不須重釋或為顯示舉初影後欲使準
知復增後學思惟力故所以不釋今遵釋旨以判
本文略示大綱無繁曲說次解行發心門即有二
門初總標歎勝門後別示勝相門言初門者前位
信滿入發心住今從第二住心已去歷位修至十
向滿心總屬解行比前發心轉殊勝故如本解行
發心者當知轉勝。
已說初門後說第二門此有二門初顯示時勝門
後顯示行勝門言初門者從初住心入劫修行至
迴向終初劫將滿隣初地故勝未入劫修行時故
如本以是菩薩從初正信以來於第一阿僧祇劫
將欲滿故言後門者先總後別於彼總別皆具解
行言深解現前及以知法性等即先明解言所修
離相及隨順修行等即後明行如本於真如淨法
中乃至般若波羅蜜故。
已說解行發心門後說證得發心門即有三門初
顯發心體門次明示心相門後成滿功德門第一
門中復有三門初標釋地依門次明示行體門後
顯說勝用門言初門者即明十地唯以正智證真
如故如本證發心者乃至所謂真如故言第二門
者根本正智所證真如由依動轉生滅之識詺所
證如說為境果或此轉識三細一數舉彼中轉攝
初後故但由本智依彼三細生滅妄識故說所證
以為境界實論本智正證真如能所兩亡何有境
界唯有理智一相平等法身體故如本以依轉識
乃至名為法身故言第三門者此有四門一攝法
上首門一隨根延促門三實行不殊門四應根殊
行門言初門者謂此聖者能於一念普至十方無
窮剎中供佛請法利生依義故如本是菩薩於一
念頃乃至不依文字故第二門者又能示現不次
歷地少時成佛化軟根故復能示現多無數劫當
得成佛導懈慢故隨根能示無邊勝用離言念故
如本或示超地乃至不可思議故第三門者入地
聖者實具四等因等行等證等時等故如本而實
菩薩乃至皆經三阿僧祗劫故第四門者又能示
<pb n="828"/>
現隨處隨根隨欲隨性行差別故如本但隨眾生
乃至亦有差別故。
已說顯發心體門次說明示心相門又此聖者發
三種心一者根本智無分別心二者後得智有方
便心三者所依細業識心此第三心本後所依亦
有轉現舉細影耳實非此心是聖所發為是二智
所依微細生滅之染不能同佛一向純淨故合所
依為發心相如本又是菩薩乃至微細起滅故。
已說明示心相門後說成滿功德門總明菩薩因
位窮時現報利益功德成滿異佛位故果位彰時
後報利益寄色究竟處即於彼身示成菩提受佛
位故別明菩薩起究竟覺契合本覺一念相應頓
斷無明成就種智自然而有應化大用周徧十方
利群品故如本又是菩薩功德成滿乃至利益眾
生故。
已說三種發心分剖門次說發起問答決疑門此
有二門初興疑致問門後以理正答門初門者謂
有空處皆有世界有世界處皆有眾生有眾生處
皆有心行如是境界分齊難知若無無明則無心
想云何能知名為種智如本問曰虗空無邊故乃
至名一切種知故後門者謂由內盡妄想心故能
外廣知一切境界境雖無邊不出一心既證心源
何不能了真心之境離於妄念故盡妄念方始能
知眾生具妄見境有限妄不稱性故不能了佛無
妄見無所不見契一心源為法實性既諸妄法並
在本覺佛心之上是能依相以體照相有何不知
是故如來以同體智起勝方便開示法義攝化眾
生名為種智如本答曰一切境界乃至一切種智
故。
已說問答決疑門後說因論生論問答門（正難種智微
業用故名因論生論門焉）此有二門初發起難問門後決擇通
答門初門者謂如前說佛有自然難思議業現應
化身徧十方界利樂眾生眾生見身乃至聞法無
不獲益何故眾生皆多不見如本問曰若諸佛有
自然業乃至多不能見故後門者謂佛法身徧眾
生心本無作意現不現時但依根有厭求感緣即
現非佛法身自有出沒生心如鏡鏡若有垢則不
現像心若有垢即不現佛如本答曰諸佛如來乃
至法身不現故。
已說（至）是名為七。
釋曰四修行信心分有二初結指分門。
能治（至）具相云何。
釋曰後依門辨相有七一能治所治門有三初牒
徵。
本曰（至）信心分。
釋曰次唱本上句所治所化之境下句能治能化
之教。
論曰（至）之教法故。
釋曰後作釋有三初能所對明於所化境謂能對
治懈怠及不信故。
所化（至）正定聚故。
釋曰次所化分齊。
言契當者（至）通利益故。
釋曰後辨二契當為化邪定未信之人說信心分
令起信故為化不定已信之人說修行分令起行
故或後信修通利邪定不定聚故信而能修修具
信故。
已說（至）分剖門。
釋曰二信心品類門有二初結指。
本曰（至）如實行故。
釋曰後開示有二初唱本。
論曰（至）是名為三。
釋曰後作釋有二初分門。
<pb n="829"/>
言直問（至）信心故。
釋曰後辨相有三初問信心。
言直門（至）修行故。
釋曰次問修行。
就第三門（至）廣答門。
釋曰後答信心有二初分門。
言總答門（至）有四種故。
釋曰後釋相有三初總答。
言總問門（至）為四故。
釋曰次總問。
就第三門（至）是名為四。
釋曰後廣答有二初分門。
言信本（至）法故故。
釋曰後辨相有四一信本達彼諸法會歸一實以
信真如為根本故所信之境法界無窮能信之心
功德稱性。
言信佛（至）智故故。
釋曰二信佛欣求淨德發起善根一念信心終成
佛道。
言信法（至）波羅蜜故故。
釋曰三信法希求妙法信重大乘出生三世諸佛
獲得一切種智。
言信僧（至）如實行故故。
釋曰四信僧欲階聖位信敬眾僧當得菩提紹隆
佛種。
已說（至）善巧門。
釋曰三修行善巧門有二初結指。
本曰（至）無量三昧。
釋曰後辨相有二初唱本。
論曰（至）是名為五。
釋曰後作釋有二初分門。
言總標（至）此信故。
釋曰後廣示有五一答前所問門以前問云云何
修行故此答云修行有五能成此信。
言通達（至）為五故。
釋曰二總問所說門。
言略答（至）止觀門故。
釋曰三略答門數門有二初述義合本。
何故（至）法如是故。
釋曰後徵釋次第稱根說行從易至難自淺至深
法應爾故華嚴大疏相應大論九門決擇恐繁不
引。
次就（至）應審思擇。
釋曰四略問廣答門有二初合門勸思。
第一（至）謂開問故。
釋曰後依門釋相有五一施門有二初略問又二
初牒指。
後後諸門應如是知。
釋曰後例餘。
就廣（至）教法施。
釋曰後廣答有二初科分。
言財物施（至）所願惜故。
釋曰後解釋有三初財物施有二初解義門又二
初明無恡隨時隨處內財外財若有求者畢無恡
故。
何等（至）是名為二。
釋曰後顯物類有二初總指二相。
就內物中（至）內財物。
釋曰後別明二相有二初內財施心識無形云何
行施謂示顯密巧方便故令彼智慧得增長故。
就外物中（至）外財物。
釋曰後外財施妻子奴僕愛無畢守衣嚴宮舍殞
不隨身幸遇求者於何不惠捨妻奴等問答損益
<pb n="830"/>
相應大論廣顯示故。
如本（至）歡喜故。
釋曰後合本論。
已說（至）隨應施。
釋曰次隨應施有二初結指。
云何（至）與無畏故。
釋曰後解釋五根已壞有苦與救五根將失有難
與拔遇病施安逢愚教智凡有來求隨應施彼。
已說（至）教法施。
釋曰後教法施有二初結指。
云何（至）菩提故故。
釋曰後解釋一切求法普為除疑增智修因出苦
入樂如貪名利且失慈悲常行二利必證三身。
已說（至）是名為四。
釋曰二戒門有二初結指分門。
言建立（至）邪見故。
釋曰後依門辨相有四一戒相標宗門遠離二字
貫下三處謂貪嗔邪見故成十戒嫉欺詐謟相從
說故。
言成就（至）寂靜故。
釋曰二戒品勝處門別勸出家寂處居故。
言具足（至）禁戒故。
釋曰三戒行不輕門以佛禁戒乃名師母訓匠軌
範生功德故小罪生怖者如戒經云勿輕小罪以
謂無殃水滴雖微漸盈大器故勸深防師母戒故。
言守護（至）過罪故故。
釋曰四不令誹謗門防護嫌疑如重禁故。
已說（至）是名為二。
釋曰三忍門有二初結指分門。
言顯示（至）不壞報故。
釋曰後依門釋相有二初略忍伏我門。
言顯示（至）法故故。
釋曰後廣忍無我門論解八法勒成四對如次即
是利樂衰苦毀嫌稱譽義勢倣同相合辨故此八
種法行相異者財榮潤己損耗侵＆CB18630;故名利衰遇
過而談遇德而歎故名毀譽依實德讚依實過論
名為稱嫌逼迫侵形心神適悅名為苦樂如是八
法亦名八風四順四逆亦名八賊四耎四強行者
持心不令動故。
已說（至）精進門。
釋曰四進門有二初結指分門。
言通示（至）怯弱故。
釋曰後依門辨相有二初通顯。
就別（至）精進門。
釋曰後別釋有二初分門。
言無障（至）速離眾苦故。
釋曰後示相有二初無障門如能精進為出離因
若復懈怠是沉淪本。
言有障（至）增長故故。
釋曰後有障門多劫餘業今生現前為惡縱心修
行作障諸魔外道惡鬼凶神事務牽纏病苦侵逼
其心勇進起行對治禮懺慇懃請隨諦敬迴向大
覺增長善根故。
已說（至）是名為四。
釋曰五止觀門有二初結指分門。
言總標（至）觀義故故。
釋曰後依門示相有四一標釋止輪門此中止息
緣變之識遮護散亂之思唯住一味真如靜性不
令其心出緣餘境標陀云主阿羅云伴以定為主
以慧為伴令緣真故謂加行慧為伴根本定為主
預修加行隨順根本故或於止定同時有慧但定
增勝慧為伴耳奢摩他者此云止也。
言總標（至）觀義故故。
<pb n="831"/>
釋曰二標釋觀輪門此中通達親疎因緣之門善
知自共生滅之相以觀為主以定為伴令緣事故
前後俱時準前可釋毗跤舍那此云觀也。
言略釋（至）雙現前故故。
釋曰三略釋隨順門定慧互藉止觀相應息慮冥
真雙現前故。
就廣釋（至）是名為四。
釋曰四廣釋止輪門有二初分門。
就第一（至）大因緣。
釋曰後釋相有四一止輪因緣門又四一總顯緣
數。
言住處（至）難成就故。
釋曰二別釋緣相有十五門一靜處意絕攀緣處
離憒閙是非既息止觀必成。
言獨一（至）互動煩故。
釋曰二獨一初習未久要近明師經鍊既成故容
獨一。
言所居（至）有覺輪故。
釋曰三方善有覺輪者覺是尋伺亦即惡慧輪具
摧伏損壞定心故云覺輪亦可東方西方有覺有
惑能摧散亂名為輪故謂東方日出表本覺明西
方日沒況無明闇觀真治妄不亦然乎向東背西
良有表也。
言衣服（至）不能入故。
釋曰四衣服修道出家須被壞色觀心入定要用
法衣應是彼虫怖三色故。
言飲食（至）無有定故。
釋曰五飲食𨊰練伽摩伊陀耶者此云合集即是
糯等所成粘食婆尼羅者此云散離即是粳等所
成散食如無合集當用散離有仙性故者如昌⿱卄補
苟𣏌久服長生薯蕷蘿蔔多飡白髮以茲所食雖
是非情能令身心有損益故受用時節自至日中
已前不定俱許用故若過中食以非時故不得定
故。
言結界（至）不能入故。
釋曰六結界此中有三述相徵起正陳呪句顯示
功業俱盧舍者此云淨穢中間謂如竪布五百弓
量又云一牛吼量謂二里半。
言舍宅（至）皆悉開閇。
釋曰七造舍結齊茅舍尚索合儀屏息禪房要須
如法。
言言語（至）心識出故。
釋曰八不語聲能亂定語最牽心隨處隨時唯寂
唯默。
言坐像（至）是名為五。
釋曰九造坐言坐像者即禪牀也以世掎机撼搖
縱性故若坐禪牀安詳斂心故。
言坐其（至）是名為十。
釋曰十坐中兩膝末中即全跏坐世人所坐多諸
戲論非大人相跏趺坐者生諸功德是成佛儀＆CB18626;
（音其）＆CB18628;（音戲）意因曲斜之義。
言出入（至）不出入故。
釋曰十一時節辰容就粥午許結齊除此二時不
出入故。
言知識（至）以為友故。
釋曰十二知友癡禪毀作蓋守屋愚正定觀心要
親道友。
言印知（至）以之為別。
釋曰十三印知像前持呪乃現字輪觀察其形便
知邪正。
言植善（至）是名為二。
釋曰十四植樹松木節橾欲令行者堅貞石榴辟
邪悉使惡魔遠離。
<pb n="832"/>
言字輪（至）當付此輪。
釋曰十五字輪以此字輪服於冐臆由是因果大
恩師故亦為賢聖大恩海故＆CB18620;（音氷）。
如是（至）如是而已。
釋曰三縱奪顯意。
如本（至）靜處故。
釋曰四合歸本論。
已說（至）云何為七。
釋曰二修行止輪門有二初結指標徵。
一者（至）觀察故。
釋曰後依門釋相存心門中端坐正意唯向真空
寂靜理中令心住故不著身門身本不有色相元
無既悟自性即空不著氣息等故不著心門了知
慮心性無有故見等諸想悉皆除故能除心相亦
除遣故自此已下別出身心空無所以蓋以諸法
本來無相本非生滅何有身心實不空耶勿謂心
空還縱空心外緣空境以心及境不可得故第四
門中以第三門仍有總空身心無相能遣之心此
第四門亦除遣故以至無遣是此門故第五門中
恐有馳散動亂之心即當攝束令住一性第六門
中顯盡法界一切諸法唯是一心俱無外境然此
一心亦無自相不可得故第七門中指前所說如
是定心於時於處不離不捨故。
已說（至）得益門。
釋曰三止輪得益門有二初結指。
謂若（至）不退故。
釋曰後解釋準因緣分明止觀門被凡小根修定
慧行良有益也謂今修止所獲之利而有四種一
者得入理定二者深伏煩惱三者增長信心四者
速成不退。
已說（至）不入意。
釋曰四揀入不入門有二初結指科分。
言入（至）入趣意焉。
釋曰後依科辨相有二初得入意趣。
言不入意（至）不入意焉。
釋曰後不入意趣有二初解義門。
如本（至）所不能入故。
釋曰後合本論。
已說（至）是名為二。
釋曰五讚歎三昧門有二初結指分門。
言體大（至）三昧故。
釋曰後依門剖釋有二初體大無邊門修此定人
了知法界生佛同體一相無二由是此定亦名一
行真如三昧行猶相也相猶體也。
言眷屬（至）三昧故。
釋曰後眷屬無盡門真如三昧以為根本而能出
生無邊三昧作眷屬故。
已說（至）對治門。
釋曰四魔事對治門有二初結指。
本曰（至）外道見故。
釋曰後開示有二初唱本。
論曰（至）是名為五。
釋曰後作釋有二初總科。
言眾生（至）闕四事故。
釋曰後別示有二初略示總持門有五一眾生勝
劣門有三初總指具闕。
云何（至）終無離障。
釋曰次別明具闕。
今此文中（至）無善根力故。
釋曰後取闕合本。
已說（至）假人門。
釋曰二障礙假人門有二初結指。
作障（至）是名為四。
<pb n="833"/>
釋曰後解釋有三初所治人有四一縱奪收束。
所言（至）故名邪道。
釋曰通辨主屬有二初列數類後明障亂二文合
也。
魔及外道（至）且略不釋。
釋曰三決擇四類有二初不釋二因由。
鬼及神事（至）綱要略說。
釋曰後略明二行相有二初總提綱領。
言十鬼者（至）是名為十。
釋曰後別辨名義有二初鬼有五一顯名字。
如是（至）是名為用。
釋曰二釋十用。
如是（至）如第一稱。
釋曰三辨三因四明總障五會用名此三合也。
十五神者（至）是名十五。
釋曰後神有三初顯名字。
此十五神（至）作應時境。
釋曰次明別用。
如是（至）惱亂行者。
釋曰後辨通障。
魔事及外道（至）應如是知。
釋曰四科揀差別諸魔令作惡外道令捨善鬼能
障身神能障心名隨所能差別如是。
如是（至）俱非對治。
釋曰次能治法有三初徵列。
言隨順（至）隨轉對治。
釋曰次別示有四一隨轉對治了其過患皆本覺
德作此對治咸從如化由迷正理遂起倒心見有
增微德分大水亦如前說有名數量無名數量二
功德故。
言相逆（至）相違對治。
釋曰二逆違對治汝現謂正我判為邪日出霜消
明生闇滅。
言俱行（至）對冶相。
釋曰三俱行對治前則慈心觀德次以智心觀失
今則慈智均平故令逆順一味德障俱治兩邊不
滯。
言俱非（至）對治相。
釋曰四俱非對治竟住繁興心絕思慮欲為障亂
其可得乎。
如是（至）略去而已。
釋曰後指略。
如本（至）所惑亂故。
釋曰後合本論。
已說（至）二者是別。
釋曰三所作業用門有二初結指分門。
總相（至）亂行者心故。
釋曰後依門辨相有二初釋總。
今當（至）男女故。
釋曰後明別有二初異類鬼神多現四惡趣形令
怖畏故魔多現作端正天形亂行者心外道多現
男女人形退其志故。
言等相者（至）亂行者心故。
釋曰後同相男修現男女修現女在家出家亦現
同相欲令行者見其同類生樂著時亂其心故。
已說（至）行法門。
釋曰四對治行法門五因治得益門二合有二初
結指。
謂有（至）心攝法界。
釋曰後辨相有三初別釋對治有二初當念唯心
是上大科對治行法門也。
無量（至）中中離相。
釋曰後境界即滅是上大科因治之力得益門
<pb n="834"/>
也。
一切（至）伏謬執故。
釋曰次總須對論風風永止境寂離相波波盡住
心澄無得由此摧邪及伏執故。
如本（至）修不為惱故。
釋曰後以不通證。
已說（至）說相應觀。
釋曰後廣示散剖門有二初結指科分。
就第一門（至）是名為三。
釋曰後依門解釋有八一現相門有三初明所治
有二初所現三像。
若外道人（至）神力故。
釋曰後能成六門有二初列釋六門。
言造像者其相云何。
釋曰後別造三像有二初總徵。
且作（至）當如何耶。
釋曰後別釋有三初造天人像有六一造像門有
二初明九處呪有三初總徵。
謂頭面（至）成立此處。
釋曰次通指。
謂若（至）更轉明利。
釋曰後別示有九一造眼有三初標所為次明呪
辭後顯功業三文合也造耳等八皆有三文下不
重釋準斯例判。
若為（至）更轉明利。
釋曰二造耳。
若為（至）更轉明利。
釋曰三造鼻。
若為（至）更轉明利。
釋曰四造舌。
若為（至）方作面像。
釋曰五造身。
若為（至）指圓爪具。
釋曰六造手。
若為（至）指圓爪具。
釋曰七造足。
若為（至）好女相好。
釋曰八造頭九造面二合明也此明外道欲亂行
人造天人像信有威靈亦如經律異相中說南天
竺國有一[書-曰+(且-二+人)]師北天竺國有一木師木師造女[書-曰+(且-二+人)]
師描身互謂是實事可類也。
若種種根（至）無所不了。
釋曰後辨心輪呪有承前標兼述行相并顯呪句
及明功業如文可見。
已說（至）禱祀門。
釋曰二禱祀門有二初結指。
為成（至）為門之要。
釋曰後解釋有四合也。
已說（至）神呪門。
釋曰三神呪門有二初結指。
以前（至）更須神呪。
釋曰後辨釋有二初承前徵。
所謂（至）立神呪門。
釋曰後須呪答有三初顯二事。
若為（至）周徧莊嚴。
釋曰次明二相明二初莊嚴亦有徵為明呪顯功。
若為（至）自在往來。
釋曰後往來亦具三也。
今以此事為門之要。
釋曰後結此要。
已說（至）立誦經門。
釋曰四誦經門亦二合也。
已說（至）立阿呼門。
<pb n="835"/>
釋曰五阿呼門亦二合也。
已說（至）立勸請門。
釋曰六勸請門亦二合也。
已說（至）形相門。
釋曰次造菩薩像有二初結指。
就此（至）誦經門。
釋曰後示相有二初明六通別。
別相（至）云何。
釋曰後決二別相有二初造像門又二初問答徵
起。
若為（至）具足成立。
釋曰後廣明行相有二初造根有九一造頭具為
呪業餘八準此。
若為（至）具足成立。
釋曰二造面。
若為（至）具足成立。
釋曰三造眼。
若為（至）具足成立。
釋曰四造耳。
若為（至）具足成立。
釋曰五造鼻。
若為（至）具足成立。
釋曰六造舌。
若為（至）具足成立。
釋曰七造身。
若為（至）具足成立。
釋曰八造手。
若為（至）具足成立。
釋曰九造足此明外道為亂行者別用神呪造菩
薩像。
造作（至）無所不了。
釋曰後造心。
已說（至）等故。
釋曰後誦經門二文合也。
已說（至）形相門。
釋曰後造如來像有二初結指。
就此（至）所餘五門。
釋曰後辨相有二初略顯通別。
造像（至）名別而已。
釋曰後廣明別相有二初根心合辨。
所加句（至）叉婆尼。
釋曰後呪句別明有二初造根加句二文合也。
付心（至）無所不了。
釋曰後造心別呪三文合也。
已說所治次說能治。
釋曰次顯能治有二初結指。
若清妙（至）難可了知故。
釋曰後剖釋有二初別治三像有三初對治天人
像有二初邪正雜亂問二文合也。
解釋（至）是名為六。
釋曰後六門除遣答有二初總開六門。
言呪知（至）以之為別。
釋曰後別示六相有六一根壞不壞門有二初呪
知真偽。
誦呪（至）誦內呪故。
釋曰後開示呪句有二初徵釋二意。
誦外呪時（至）以之為。
別釋曰後決擇二相有二初外呪。
言內呪者（至）皆無所有。
釋曰後內呪有二初徵釋釋中亦具所為呪業。
所餘（至）略去不釋。
釋曰後略餘。
已說（至）以之為別。
<pb n="836"/>
釋曰二圓珠有無門二文合也。
已說（至）以之為別。
釋曰三光入不入門亦二合也。
已說（至）以之為別。
釋曰四髮結不結門亦二合也。
已說（至）以之為治。
釋曰五雙背無著門亦二合也若實若虗皆是自
己妄心分量顯現境界行者爾時不取真偽皆非
實故以之為治。
已說（至）以之為治。
釋曰六俱取不著門亦二合也。
已說（至）無著門。
釋曰次對治菩薩像有二初結指分門。
言誦呪門（至）略而不說。
釋曰後依科辨相有二初了知邪正門有三初徵
起次呪心後略餘三文合也。
已說（至）無執著故。
釋曰後觀察無著門二文合也。
已說（至）名如前說。
釋曰後對治如來像有二初結生徵指亦具二門
即前了知邪正門及觀察無著門。
言神呪門（至）應審思惟。
釋曰後辨呪勸思。
謂有（至）誦何等呪。
釋曰後通治諸障有三初誦何呪。
謂有神呪是通非別。
釋曰次指通呪。
所謂（至）不能惱亂故。
釋曰後引經示有三初問答讚勝次具陳呪句後
別歎功能三文合也。
如本（至）具足故。
釋曰後合本論。
已說（至）是名為三。
釋曰二亂識門有二初結指分門。
如是（至）行者信故。
釋曰後依門剖釋有二初三人異說論言多說不
遮少分有互說故各說自得貴亂行者生信樂故。
所說（至）相續作一焉。
釋曰後三法別明有三初陀羅尼門有二初辨行
相有二初天像邪呪三文合也天像行者兩身光
明合為一光故名相續。
爾時（至）終不為惱。
釋曰後行人正呪三文合也。
如本若說陀羅尼故。
釋曰後合本論。
已說（至）修行因門。
釋曰次修行因門有二初結指。
修行（至）智慧故。
釋曰後開示有三初縱奪顯說次徵釋邪利後屬
當本論三文合也。
已說（至）果滿德門。
釋曰後果滿德門有二初結指。
圓滿（至）是真涅槃故。
釋曰後開示亦三合也。
已說（至）或人門。
釋曰三或人門有二初結指。
如是（至）云何。
釋曰後開示有二初徵。
所謂（至）未來之事故。
釋曰後釋有二初令達過未二文合也外邪密令
行者得智能知過去未來二世境界極遠能知八
萬劫事極近善達經一生事惑亂行人令彼自信
得過未智亦惑世人宗奉行者獲聖智也。
<pb n="837"/>
言現達智（至）智故。
釋曰後令達現在二文合也如對多人說彼心中
所思善惡吉凶之事記別不差而其行者不知邪
入謂是正智豈非惑也。
已說（至）縛纏門。
釋曰四縛纏門有二初結指。
謂外道人（至）名利之事故。
釋曰後辨釋二文合也認為內德縱辨恃才不了
外魔馳名染利為彼纏縛不得解脫。
已說（至）生亂門。
釋曰五生亂門有二初結指。
所謂（至）牽纏故。
釋曰後辨釋二文合也善根徵劣魔變多端但行
心失常皆外邪所致。
已說（至）非真門。
釋曰六非真門有二初結指。
謂外道人（至）變異故。
釋曰後辨釋二文合也外邪使人得相似定始自
一日乃至七日適悅身心令無餒渴或飲食失則
或面色更移若起著心皆墮邪道。
已說（至）離邪門。
釋曰七難邪門有二初結指。
言勸請（至）業障故。
釋曰後辨釋二文合也筞心修智離染除愚不涉
邪途自合正念。
已說（至）令了門。
釋曰八令了門有二初結指。
所謂（至）外道見故。
釋曰後辨釋二文合也真如三昧十方諸佛證窮
我見禪那一切外道尊奉觀心見性宜修一行之
禪捨妄冥真勿味世間之定。
已說（至）功德門。
釋曰五讚歎三昧門有二初結指。
本曰（至）之所驚動。
釋曰後辨相有三初唱本。
論曰（至）是散說門。
釋曰後作釋有二初分門。
言總標門（至）利益故。
釋曰後解釋有二初總標。
散說門中（至）別說門。
釋曰後散說有二初科分。
言總問門（至）為十故。
釋曰後決擇有二初總問。
就別說門（至）而所成就。
釋曰後別說有三初德由真成。
云何（至）之所驚動故。
釋曰次徵起別釋。
如其（至）應審思擇。
釋曰後指次勸修。
已說（至）益損門。
釋曰六兩輪具闕門有二初結指。
本曰（至）菩提之道。
釋曰後開示有二初唱本。
論曰（至）是名為六。
釋曰後作釋有二初科分。
就第一門（至）六何為四。
釋曰後開解有六一闕觀止失門有二初標舉徵
起。
一者（至）觀俱轉。
釋曰後示相結勸梵語釋健訶尸此云氣盛瓦爐
如世窯室人入昏迷無觀修止心定沉沒阿那毗
提此云風病中風之人必不勇健闕觀修止心懈
怠故婆多訶彌尸此云無根人天然無根不味於
<pb n="838"/>
境無觀修止安希集善第四失中如壞根人值難
壞根於欲何利闕觀修止心無悲故。
已說（至）是名為三。
釋曰二修行觀輪門有二初結指分門。
就初（至）行苦。
釋曰後依門剖釋有三初苦相觀有三初總開二
苦。
言壞苦（至）壞苦而已。
釋曰後別顯二相有二初壞苦有三初所觀破壞
此一壞苦有二義解一云五有為中貪嗔癡等是
不清淨信進慚等是善清淨或淨破染或染破淨
所觀善惡互壞名苦非樂受壞方名壞苦此解本
論於世間中偏取有為染淨相形釋壞苦義二云
世間有二一具足世間即生滅門攝覺不覺義收
有為無為故前十異名世間門雖包九法然此偏
取四種無為及四覺故亦可本覺圓滿功德由是
名為具足世間二妄想世間即五有為正解本論
有為之法此二世間互相破壞行者觀之故為壞
苦。
若修（至）須臾變壞故。
釋曰次能觀成益後屬當本論二文合也一自作
一指生滅門所人一心也甚深之法唯從能作立
其名故觀成契本一自作一耳。
言行苦（至）以是故苦故。
釋曰後行苦二文合也行者應觀心行遷變微細
生滅極生猒怖俱舍頌曰如以一睫毛置掌人不
覺若置眼睛上為損極不安愚夫如手掌不覺行
苦睫智者如眼睛緣極生猒怖。
已說（至）云何為三。
釋曰次無常觀有二初結指標徵。
一者（至）忽爾而起故。
釋曰後依科釋相觀過現未如夢電雲暫有還無
纔生即滅。
已說（至）無一可樂故。
釋曰後不淨觀二文合也從頭至足無一可觀行
廁漏囊[書-曰+(且-二+人)]瓶虫舍舉身不淨徧體無馨穢惡交流
於何可樂。
已說（至）是名為二。
釋曰三緣生立願門有二初結指分門。
言緣（至）甚為可愍故。
釋曰後依科釋相有二初緣生思惟門又二初解
義門後合本論二文合也之者至也謂環巡三界
輪轉四生乍死乍生時來時往故曰又之。
言建立（至）第一義樂故。
釋曰後誓願徧布門亦二合也。
已說（至）不離門。
釋曰四兩輪不離門有三初總結指。
所謂（至）圓滿果故。
釋曰次別解釋有三初述要由布願雲須霔行雨
華嚴經云如龍布密雲必當霔大雨菩薩發大願
決定修諸行。
若為（至）令無偏故。
釋曰次徵釋。
具兩輪相（至）分明顯示。
釋曰後引證有三初徵指啟請。
爾時（至）無上大覺地。
釋曰次雄尊為演此有數段不欲繁唱但用科消
足知義相以頌喻中初譬喻字及無有字貫下四
用又頌合中初之三句通合闕一第四一句貫下
四用後有七句順返釋成。
今此經文為明何義。
釋曰後龍樹重明有三初徵。
謂為（至）俱轉故。
<pb n="839"/>
釋曰次釋有五一動寂無礙境有動寂心分止觀
於寂境中止觀俱行於動境中止觀雙運故寂中
有動乃動中有寂故清涼云定慧雖多不出二種
一事二理制之一處無事不辨事定門也（遺教經意）能
觀心性契理不動理定門也（涅槃經意）明達法相事觀
也善了無生理觀也諸經論中或單說事定或單
明理定二觀亦爾或敵體理事止觀相對或以事
觀對於理定如起信論止一切相乃至心不可得
為止而觀因緣生滅為觀或以理觀對於事定如
下經云一心不動入諸禪了境無生名般若是也
或俱通二如下文云禪定持心常一緣智慧了境
同三昧是也或二俱泯非定非散或即觀之定但
名為定如觀心性名止定是也或即定之觀但名
為觀如以無分別智觀名般若是也若說雙運謂
即寂之照是也所以局見之者隨矚一文互相非
撥偏修之者隨入一門皆有尅證然非圓暢今當
事觀對於理定此是菩薩微妙行門觸目對境常
所行用希心玄趣幸願留神故斯具引宜遵妙勸
此中所明觀多就動就有就事止多就寂就無就
理詳之可見。
復次（至）俱轉故。
釋曰二有空齊照。
復次（至）俱轉故。
釋曰三事理雙明。
復次（至）無有觀故。
釋曰四相待無性。
復次（至）無差別故。
釋曰五互即亡差即體而用自智即用而體自寂
法界寂然為止寂而常照為觀。
如其次第應審思擇。
釋曰後勸前之三義心境歷然自淺之深從易至
難後之二義攝境從心相待二空互融一體誘＆CB18606;
行人有次第故。
如本（至）不可得故。
釋曰後合本論即當前引清涼跡指或以事觀對
於理定如文可見。
已說（至）所治門。
釋曰五兩輪所治門有二初結指。
若有（至）怯弱之見故。
釋曰後辨相有二初止輪所治由止達空能治凡
夫著有由止見性能治二乘樂空。
若有（至）不修善根故。
釋曰後觀輪所治由觀化物能治二乘捨悲由觀
修善能治凡夫無進。
已說（至）俱轉門。
釋曰六兩輪俱轉門有二初結指。
所謂（至）善提之道故。
釋曰後辨相二輪之內若隨闕一不證菩提為大
過故故涅槃云定多慧少不見佛性慧多定少見
性不了定慧等學明見佛性是知徧是徧慧是愚
是狂若闕一門無明邪見此二雙運成兩足尊。
已說（至）不退門。
釋曰七勸劣向勝門有二初結指。
本曰（至）住正定故。
釋曰後辨相有二初唱本。
論曰（至）是名為七。
釋曰後作釋有二初科分。
言顯示（至）眾生故。
釋曰後決擇有七一假人門十信已得信進念慧
四心下品不勝進人。
言歸依（至）初學是法故。
釋曰二學法門十信下品初學諸佛地前地上大
乘法故。
<pb n="840"/>
言厭惡（至）為欲退故。
釋曰三退信門有三初總解釋十信下品雖聞深
法由根下劣怖而欲退。
云何（至）發退意耳。
釋曰次別辨明一者怖處謂世界麤惡人情險詖
違逆境多出離心少二者怖緣依正既亂聖賢不
臨縱遇出興慮難從化。
如本（至）意欲退者故。
釋曰後合本。
論言如來（至）因緣故。
釋曰四殊勝門有三初總解釋次別辨明後合本
論三文合也。
言承力（至）淨土故。
釋曰五妙處門。
言得善（至）惡道故。
釋曰六不退門。
言引經（至）住正定故故。
釋曰七證說門。
已說（至）利益分。
釋曰五勸修利益分有二初結指。
本曰（至）應勤修學。
釋曰後辨相有二初唱本。
論曰（至）是名為八。
釋曰後作釋有二初分門。
言舉前（至）我已總說故。
釋曰後開示有八二總結門以一總字總結八種
摩訶衍者此有二解一準因緣分八因第一總相
二字謂以總字唯屬前重八種所入摩訶衍法相
之一字即餘二十四種門法故此總字但結初重
八種摩訶衍以其根本攝枝末故二準立義分龍
樹解總字此一總言於兩處中是總體故所謂望
止及下臨故上目前重下即後重各取所入是總
體故此中八種摩訶衍法具收前後兩重本法前
後兩重俱名八故又此兩重能作之體俱名為本
兩重八門俱名為末以本攝末故無所遺宜記此
語後亦用故。
言舉益（至）無上之道故。
釋曰二令修門欲成行因以嚴佛果當於此論受
持其文思惟其義修行其行圓證其覺十法行中
略陳三故。
言顯（至）所授記故。
釋曰三功德門上蒙諸佛授記下感菩薩護持本
論略無釋論影出。
言此類（至）不可為喻故。
釋曰四示勝門。
言舉（至）不可思量。
釋曰五讚揚門有三初總相解。
若假使（至）能稱歎之。
釋曰次別義釋有二初舉勝況劣勝謂諸佛劣屬
凡少本論舉諸佛莫讚釋論添菩薩難宣意顯因
果迭稱豈說功德少分。
一日（至）不可說故。
釋曰後以少況多不可思議不可思議者議即言
說疑剩二議合加中故應云不可思中不可思故
於意既足在句亦文耳。
如本（至）無有邊際故。
釋曰後合本論。
言舉（至）受大苦惱故。
釋曰六令怖門有三初明謗過如般若經廣說誹
謗大乘經罪徧歷十方大地獄中受大苦故。
是故（至）勸請行者。
釋曰次牒結勸。
自此（至）三寶之種故。
<pb n="841"/>
釋曰後重示失。
言殊勝（至）具因海故。
釋曰七離謗門有三初聖賢因海橫竪時處因果
聖賢皆以摩訶衍法而為根本果具因海因圓果
滿故。
如是（至）本覺佛故。
釋曰次誹謗罪深伐一如來伐一菩薩罪尚難陳
況伐一切諸佛菩薩罪何可量況更斷絕自本覺
佛據障深厚隱覆說故。
如本（至）得成淨信故。
釋曰後合歸本論三世菩薩悉皆依此摩訶衍法
成就淨信如是勝法何得謗耶。
是故（至）應審思擇。
釋曰八勸人門。
已說（至）徧布門。
釋曰後結前迴向分有二初結指。
本曰（至）普利一切眾生界。
釋曰後開解有二初唱本。
論曰（至）應審觀察。
釋曰後作釋有二初分門指勸。
諸佛（至）此義云何。
釋曰後分析裁門有三初總結門有二初攝前所
說門有二初通解總徵於上論中立義所說三十
三釋今此一句通括攝故末句總徵。
言諸佛（至）其德勝故。
釋曰後牒文別釋有三初二字明不二分二初牒
本釋論舉諸佛意彰不二良由不二離根離教難
思難議故此以人顯法以劣顯勝舉諸佛猶劣彰
不二獨勝論置形言意在於此。
大本（至）劣故。
釋曰次引經證圓圓海者有三義解一云兩重八
種所入之法第一義諦圓滿因海當上圓字此不
二法無德不具既深復廣名為圓海與八所入為
所依故從法得稱圓之圓海名圓圓海云云諸佛
證果已圓滿故當上圓字不二圓海法爾成就彼
諸佛故從人得稱名圓圓海一云圓離門法根教
別相圓與門法根教為依果海自體立圓圓名斯
則圓之又圓其猶玄之又玄此圓圓海成就諸佛
獨尊勝故然彼諸佛不能成就圓圓果海諸佛劣
故雖是果佛仍屬因分若對果海還成劣故。
若爾（至）是故無過。
釋曰後會違妨若說諸佛不能成就圓圓海爾何
故華嚴說舍那佛攝三世間而為身心以三世間
無法不攝彼佛豈不攝圓圓海若許佛攝寧不成
就答舍那雖攝三種世間然是因分攝為身心彼
三世間如四法界十玄六相俱屬因分故廬遮那
攝三世間以彼同是因分法故然非諸佛能攝果
分以彼佛劣不能攝勝圓圓海故美哉龍樹善決
前疑舉攝不攝答之妙矣。
言甚深（至）應審思擇。
釋曰次二字辨所入兩重能入已得名深兩重所
入勝如能入故名甚深上立義分解軌則門通舉
諸佛三世菩薩無不乘此三十二種甚深安車入
佛地故彼中能入名甚深者蓋從所入名甚深故。
言廣大義（至）名字焉。
釋曰後三字解能入能為自法作名義者有二義
解一兩重能入真俗各自與所入法作廣大義即
與所入作名義故門中廣大非是法中大乘二字
之大義故一云兩重能入真俗自體從能依義立
廣大名斯則自門自體能依廣大二種名義還與
所依自門自性作名義故。
已說（至）字相門。
釋曰後能說自相門有二初結指。
<pb n="842"/>
言我今（至）此焉歟。
釋曰後解釋有二初牒本釋此中總字持種種說
指立義分者下總字即與此同意以一字目彼兩
重所入總體以本攝末兩重能入不出本外故一
總言通持多說能說自相正曰總字總言含攝無
所遺矣又以帶言顯離言故。
何故（至）如意論故。
釋曰後伸問答顯大乘論何義不具似如意珠隨
意皆雨。
已說（至）令廣門。
釋曰次令廣門有二初結指。
言迴此（至）應如是觀。
釋曰後解釋有二初明行相此有牒釋彼列問答
如文可見但以本論如法性言分為三處如謂真
如法謂一心性謂本覺出常情故。
如是（至）亦如是故。
釋曰後辨利益所舉三喻次配三法如地平等如
海廣大如空明了或復三喻通顯三法以小成大
展狹為廣等無差故。
已說（至）普利門。
釋曰後普利門有二初結指。
言普利（至）眾生界故。
釋曰後解釋以前平等廣大明了圓滿功德施眾
生界成正覺故。
歡喜（至）眾海中。
釋曰四示勸流通有四一述聖勸生又四一顯位
勸根十地初一名歡喜地初獲聖性具證二空能
益自他生大喜故又歷大位復經大劫修於大行
求證大果名為大士自言至心誘勸佛子令大眾
海發敬信故。
我已超（至）始入無。
釋曰二彰自入地菩薩自言今我現身已出十信
毛頭凡夫又出三賢不退凡夫三角即當三賢位
人能與惑風角其力故或得不退如麟角故經過
加行能生見道七覺華位修四善根出三賢位入
十聖地初無數劫已經歷滿第二僧祇纔始入無
謂絕二相具證二空名始入無亦可此中迴文不
盡應以無字置二字下就此方言始入第二無數
劫就西言始入第二阿僧祇。
如宜（至）人我之名。
釋曰三捧文滌障論主正勸內外佛子宜用左右
手捧展本釋文如臨明鏡即覩形容窺自七識之
面見帶六欲之塵內觀法執之穢形外視人我之
垢體宜將法水洗滌塵勞令用教風吹竭欲海。
汝等（至）具出生。
釋曰四尅果滿德汝等佛子依勸遵行三身菩提
如伊三點四德涅槃如池四口圓現具出不亦宜
乎。
我從（至）具足說。
釋曰二讚論含經有三初覩廣在略龍樹大士上
從天界下入龍宮所窺聖教總一百億其於了義
盡向本論立義分收。
有善男子（至）不能盡。
釋曰次捧誦功奇若有男女自手捧執此本論卷
如自捧執百億本經或復自口誦斯本論立義分
文如自口誦百億本經所得功德諸佛聖賢出塵
數舌經恒沙劫說不可盡。
何況（至）之所詮。
釋曰後思修德勝若但手捧或復口誦所得功德
尚說不盡何況觀察思惟深義所獲功德不思議
中不思議故。
有善男子（至）不能盡。
釋曰三起謗𠎝深有四一謗罪難宣。
<pb n="843"/>
是人（至）不能救。
釋曰二諸佛莫救。
是故（至）應修行。
釋曰三洪慈再勸。
實不可生（至）大乘教。
釋曰四大悲重止。
當願此勸（至）不說剎。
釋曰四冀勸周布上句窮時下句周處顯悲願之
廣大徧劫剎之彌綸然夫大士挺生垂良規而激
勸群靈稟命究奧義以遵依蓋仁君弘外護之心
致墜典有中興之力復承
睿覽尤尚斯文斫詳三諦之幽宗洞徹兩重之妙
旨博學逈齊於龍樹深源獨測於馬鳴
御解彌高愚徒有賴法悟宿殖善本今遇明時疏
寶之玄微誠慚懵昧仰
玉宸之印決幸慶流通敬仗勝緣冀延景祚普攝
四生四眾咸歸一體一心差別泯絕於因門平等
冥同於果海頌曰。
 果海三諦義  隨分總指陳  迴德治群靈 
 速成常樂果 

釋摩訶衍論贊玄疏卷第五（終）

秏呼到切減也敗也。
＆CB18630;力齊切欺＆CB18630;。
[朿-木+大]如昭切不靜又猥也擾也。
閙同上。
穤奴過切俗稬字。
稬乃喚切＆CB18609;也又乃臥秫名。
穤同上俗。
粘女廉切與黏同。
菖尺良切菖蒲也。
薯音署薯蕷藥。
蕷音預薯蕷。
撼胡感切搖也。
掎居綺切牽一脚說文云偏引也。
□骨許容切齊也亦作骨。
描因孝斯。
餧奴罪切飢也魚敗曰餧。
餒同上。
炉可之撿。
窯餘招切燒瓦竉也。
䀹子葉切目旁毛也。
睫同上。
睛子盈切目珠子又七并切。
廁測吏切圊溷也雜也次也側也。
敵大的切對也。
＆CB18606;半益切持臂又＆CB18606;庭也正門之旁小門也。
詖彼寄切倭諂也辨論也慧也。
懵牟乳切心亂心迷也。

