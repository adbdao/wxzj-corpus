
<pb n="1"/>
﻿<book id="25">x25.大小乘釋經部二十三</book>
<article id="n471">金剛經宗通</article>

<talk>No. 471-A
 金剛宗通緣起</talk>

蓋聞佛智甚深。上哲莫窺其際。聖言至妙。庸流豈識
其端。空生唱無說而雨華。疑絲暗擲。無著昇兜率而
面教。分部猶違。乃知般若無邊。允唯金剛第一。研窮
匪易。信受誠希。幸偈衍於慈尊。繩墨具在。喜頌揚於
大士。敲唱同符。西乾功德施。洞燭空假之致。長水刊
定記。略標合併之規。均之羽翼天親。剖二十七疑而
悉斷。要於鋪舒法體。破凡所有相以皆非。第破相之
旨愈微。而如幻之觀漸密。已入住地。猶云無住相應。
纔起度生。普令無度為尚。救偏於虗無之界。決機於
杳靄之鄉。良以執隱於俱生。金剛其對證之劑。位登
於等覺。此乘有到岸之功。唯佛能知。非凡所測。契此
深深之義。還他上上之根。在昔黃梅。獨謂是經能見
性。於時六祖。果於言下便知歸。五葉既開。人握如來
之印。一燈相續。別稱教外之傳。悟不由師。語多合轍。
機鋒迥露。陸離寶劍之光。照用齊彰。璀璨摩尼之色。
信乎後五百世。勿謂無人。若也持四句經。終當有入。
鳳儀學慙專詣。識謝徧參。道味悅心。似有投於夙好。
禪關娛老。或不昧於往因。適茲鬬諍之秋。橫出和同
之見。謂宗即教。熾然說．無間說。盡屬言詮。謂教即宗。
如來禪．祖師禪。總須坐卻。銷歸自己。拈華與拈句何
殊。了徹那邊。所見與所聞奚異。斯則宗通即啟經之
鑰。而說通亦入悟之門也。障礙都融。真如頓顯。若夫
鳩摩擅譯。業示信於舌根。而冥主效靈。詔補遺於石
刻。眾生一段。慧命偶增。乃至色見聲求。尚遺四句之
偈。如露如電。尤闕三種之緣。偈論既有明徵。經文焉
可殘略。僭錄唐譯。用備周觀。重釋偈言。附載篇末。頃
緣先君奄逝。日誦斯經。因於墓次參求。遂成此集。冀
微霑乎湛露。庶少潤於枯骸。依金剛以藏形。敢企清
涼之窟。偶山名之相似。聊資般若之熏。法與地而俱
靈。幽與明而永賴。敬付剞劂。廣為流通。儻取證於無
生。均銜恩於罔極。
南嶽山長金簡曾鳳儀舜徵父題

No. 471
<sarticle>金剛般若波羅蜜經宗通卷一</sarticle>

姚秦三藏法師鳩摩羅什（此云童壽）譯
西天功德施菩薩破取著不壞假名論
梁傅大士頌
宋嘉禾長水法師子璿金剛刊定記
明菩薩戒弟子南嶽山見曾鳳儀宗通
通曰。此經名金剛般若波羅蜜。是第一波羅蜜。如
來為發大乘者說。為發最上乘者說。非尋常智慧
可倫也。且須菩提讚歎如來。善護念諸菩薩。善付
囑諸菩薩。唯菩薩位中能發阿耨多羅三藐三菩
提心。所以護念之使常住。所以付囑之使度生。須
得妙慧降伏其心。乃能證於如來無上菩提。故佛
以金剛般若語之。緣資糧位。加行位。已證三空。得
無生法忍。至通達位。初地菩薩。得分證真如。尚餘
俱生我執。至八地捨藏。尚餘俱生法執。此二種執。
各有微細所知愚。極微細所知愚。至等覺位方斷。
所以斷之者。唯有甚深金剛如幻三昧。足為對治
之法。初地所得。二地破之。二地所得。三地破之。地
地增進。至等覺位即無可破。所謂金剛道後異熟
空者。即此義也。又金剛十種深喻。所云如幻如夢
等。與經末如露如電偈。因彼於報化法身。尚以幻
夢觀之。非甚深智能作如是觀乎。此須菩提所為
<pb n="2"/>
流涕。歎所未聞也。刊定記云。金剛者。乃帝釋之寶
杵。具極堅極利二義。何謂極堅。無物可能壞之。何
謂極利。以能碎壞諸物也。若有一物能壞。即非極
堅。一物不碎。即非極利。如銀鐵雖堅。遇火則融。刀
劍雖利。斫石則缺。非極堅利也。般若有實相．觀照
二種。亦具堅利之義。堅則實相般若。以其雖經多
劫流迸六道。而覺性無壞。未嘗生滅。未嘗虧缺。故
云堅也。利則觀照般若。謂此慧顯時。照諸法空。煩
惱諸結。無明惑暗。無不斷壞。故言利也。由斯二義
似彼金剛。故舉金剛之堅。喻般若體。金剛之利。喻
般若用。法喻雙彰。故曰金剛般若也。梵語波羅蜜。
此云到彼岸。謂離眾生生死此岸。度煩惱大河中
流。到諸佛涅槃彼岸。然達生死本空。煩惱本無。即
到彼岸。非真有彼此之異。特到彼岸不無頓漸耳。
頓則慧纔發時。見五蘊空。一剎那間。便到彼岸。以
不歷多時。乃名為頓。漸則雖能頓照法空。由有多
生習性。任運計執。未得念念相應。故須聽聞正法。
思惟其義。䇿彼頓悟之慧。覺察妄情。損之又損。以
至於無。畢竟到於彼岸。但以經歷多時。故名為漸。
遲速雖殊。一種得名到彼岸慧也。梵語脩多羅。義
翻為契經。謂契理契機也。契理。則說事如事。說理
如理。契機。則令聽者悟解。歡喜信受。經者。謂貫也
攝也。貫穿所應說義。攝持所化眾生。佛滅度後二
千餘年。眾生得聞正法。皆貫穿攝持之力也。天竺
有無著菩薩。入日光定。上昇兜率天宮。請問彌勒
慈尊。彌勒為說八十行偈。以顯經旨。無著又將此
偈轉授其弟天親。天親依偈成論三卷。約斷疑執。
以釋此金剛正義也。解者舍此不究。悉是邪說。余
因取功德施菩薩所造論。參考於長水子璿刊定
記。間採諸老宿機緣語句合之。遂名之曰宗通云。
僧問智門。如何是般若體。門云。蚌含明月。僧云。如
何是般若用。門云。兔子懷胎。雪竇頌云。一片虗凝
絕謂情。人天從此見空生。蚌含玄兔深深意。曾與
禪家作戰爭。法眼圓成實性頌云。理極忘情謂。如
何得喻齊。到頭霜夜月。任運落前溪。果熟兼猿重。
山遙似路迷。舉頭殘照在。元是住居西。學者須於
此等語句參透。方知般若親切處。不至紛紛為無
益爭辨矣。
如是我聞。一時。佛在舍衛國祇樹給孤獨園。與大比
丘眾千二百五十人俱。爾時。世尊食時。著衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已。敷座而坐。
通曰。此般若全部有六百卷。凡四處十六會說。一
王舍城鷲峰山七會。二給孤獨園七會。三他化天
宮摩尼寶藏殿一會。四王舍城竹林園白鷺池側
一會。計九會放光。見是光者皆得阿耨多羅三藐
三菩提。是光即智慧光也。佛說此經甚深微妙。何
以不放光哉。佛顯平等智故。即於平等放光而眾
不察也。爾時。世尊食時著衣持鉢。是手上放光也。
入舍衛大城乞食。是足下放光也。於其城中次第
乞已。是眼中放光也。還至本處飯食訖。是口中放
光也。收衣鉢洗足已敷座而坐。是通身放光也。又
此經為護念付囑諸菩薩故。說於六度無相法門。
乞食所以教眾生布施。著衣持鉢以彰其戒。次第
行乞以彰其忍。足不染塵而又洗足以彰精進。還
至本處敷座而坐以彰禪定。說在祇園又入城乞
食。說在乞食又還歸本處。一一不住於相。莫非甚
深般若之顯現也。有上根利智者。觀察世尊放如
是光。即得金剛如幻三昧而登彼岸。又何假於開
示哉。刊定記曰。序有二種。一證信序。二發起序。初
如是我聞。至五十人俱。證信序也。證信者。顯說聽
時處。一一分明。以證非謬。一時者。即如來說法大
眾聽受之時也。佛者。說法之主也。祇陀太子所施
<pb n="3"/>
之樹。給孤獨長者所買之園。此說法處之。與大比
丘等者。聽法之眾也。俱者。同此一時一處也。以如
是等語冠於諸經之首者。如來臨滅度時。阿難問
佛。一切經前當安何語。佛言。當安如是我聞一時。
佛在某處。與某眾若干等。非但我法如是。三世諸
佛法皆如是。故阿難遵依佛勑以冠於首。證己所
傳無異說故。爾時世尊至敷座而坐。是為入定。戒
資定。定能發慧。以戒定發起般若正宗也。食時者。
寅卯辰。諸天食時。巳未午。人法食時。申酉戌。鬼神
食時。亥子丑。畜生食時。今當人食時。則乞求不難。
若非時而乞。欲施即無。不施又愧。便成惱他。乞之
不得。亡䬸又飢。便成惱自。著衣者。著二十五條大
衣也。持鉢者。持昔成道時四天王所獻紺瑠璃鉢
也。然須著衣持鉢者。為離苦樂二邊故。諸在家者。
好尚錦綺華潔衣服寶器。增長放逸。太著樂邊。出
家外道等。苦行躶形。手捧飯食。致招訶醜。太著苦
邊。佛處中行。故著衣持鉢也。舍衛國。此云聞物。謂
名聞勝德之人。奇異珍寶之物。多出此國。西域記。
國周六十餘里。內城周二十里。故云處廣。智度論
云。居家九億。故曰人多。佛入舍衛大城次第乞者。
不越貧從富。不捨賤從貴。大慈平等。無有選擇。還
至本處者。化事已終。還歸祇園。飯食者。佛欲使行
施者得福滿足也。有說食欲至口。有威德天在側
隱形。接至他方施作佛事。斯則示現而食。非真食
也。收衣鉢者。休息攀緣。心無勞慮。洗足者。清淨身
業。不染塵累。此二皆為後世軌範。故爾示現。敷座
而坐者。自敷座具。結跏趺坐。端身而住。正念不動。
示將欲說法也。如來每會說般若。皆自敷座具。為
般若出生諸佛。即是佛母。表敬般若。故自敷座。智
者頌曰。法身本非食。應化亦如然。為長人天福。慈
悲作福田。收衣息勞慮。洗足離塵緣。欲證三空理。
跏趺示入禪。昔龍潭信禪師問天皇曰。某自到來。
不蒙指示心要。皇曰。自汝到來。吾未嘗不指汝心
要。信曰。何處指示。皇曰。汝擎茶來。吾為汝接。汝行
食來。吾為汝受。汝和南時。吾便低首。何處不指示
心要。信低頭良久。皇曰。見則直下便見。擬思即差。
信當下開解。復問。如何保任。皇曰。任性逍遙。隨緣
放曠。但盡凡心。別無聖解。後棲止龍潭。李翱刺史
問。如何是真如般若。信曰。我無真如般若。李曰。幸
遇和尚。信曰。此猶是分外之言。又僧問趙州。學人
乍入叢林。乞師指示。州云。喫粥了也未。僧云。喫了。
州云。洗鉢盂去。其僧因此契悟。天童頌云。粥罷令
教洗鉢盂。豁然心地自相符。而今參飽叢林客。且
道其間有悟無。由二則觀之。可知如來自著衣持
鉢至敷座而坐。已說真如般若竟。何事於言。
時。長老須菩提在大眾中。即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。應云何住。云何降伏其心。佛言。善
哉。善哉。須菩提。如汝所說。如來善護念諸菩薩。善付
囑諸菩薩。汝今諦聽。當為汝說。善男子．善女人。發阿
耨多羅三藐三菩提心。應如是住。如是降伏其心。唯
然。世尊。願樂欲聞。
通曰。須菩提本東方青龍陀佛。現聲聞身。入釋迦
會。多生解空。但證偏空。及聞寶明空海。始證空而
不空。是大阿羅漢。住於八地。居是不動地者。名住
地菩薩。向後九地十地。說法度生。不住於住矣。須
菩提於此設立問端。為諸菩薩破除疑執。諸菩薩
發無上菩提心。自初地以來。趣寂之意多。唯求進
於住地。既現法樂住已。十方諸佛又咄之云。起起。
善男子。當度眾生。迴智向悲。轉靜向動。中間寧無
生心動念之處。若不降伏其心。祖有違於住矣。若
一向躭著於住。則有違於度生矣。於度生之中。降
<pb n="4"/>
伏其心。不失住意。雖動亦靜也。故問應云何住。云
何降伏其心。所云住者。非住於相。如凡夫所住。亦
非住於空。如二乘所住。乃真如實際。非假非空。住
於中道諦也。所云降伏其心者。非按伏六識。如凡
夫所修。亦非斷滅七識。如二乘所修。乃八識心田
微細習氣。以真如熏之。令轉識成智。譬降賊眾。為
我良民。故曰降伏也。此如阿難不歷僧祇獲法身。
希更審除微細惑。非須菩提莫能究竟。詎可輕談
乎哉。刊定記曰。時長老至付囑諸菩薩。整像讚佛
也。德高曰長。年多曰老。須菩提。此云空生。又云善
現。從座起者。師資之道。尊卑分殊。欲有諮詢。不可
坐問。偏袒右肩。右膝著地。合掌冥心。皆恭敬也。亦
可配於三業。座起袒肩合掌等。身業也。恭敬。即意
業也。白佛言下。即口業也。希有具四種義。一時希
有。二處希有。三德希有。四事希有。世尊者。十號之
一。能永蠲夷四魔畏故。如來者。三無數劫。福智圓
滿。如是而來。亦云從真如起。來成正覺。而化眾生。
護念有二。為攝受根熟者。令悟真實。成就自利行。
又令轉化。無量眾生。成就利他行。付囑亦有二。哀
彼根未熟者。已生佛法住。令之增長。未生勝法。付
之令生。將小菩薩。付大菩薩。囑大菩薩。化小菩薩。
如父母遺囑子孫也。彌勒菩薩偈曰。巧護義應知。
加彼身同行。即加被菩薩自利利他之行也。不退
得未得。是名善付囑。即已得不退者令彼增長。未
得不退者令生勝心之謂也。梵語菩薩。此云覺有
情。約境而論。所求是覺。所度是有情也。善男子以
下。正發問端也。阿耨多羅三藐三菩提心。此云無
上正徧正覺。謂以正智覺真諦如理而知。則非凡
夫之邪覺。以徧智覺俗諦如事而知。則非二乘之
偏覺。準智度論。從因至果。有五種菩提。一發心菩
提。即十信是。二伏心菩提。即三賢是。三明心菩提。
即初地至七地是。四出到菩提。八九十地是。五無
上菩提。即如來地。今約能發心。即當第一。約所發。
即第五。能所合論。貫通初後也。應云何住者。未發
心時。住六塵境。既發心已。誠宜改轍。則當住何境
界。云何降伏其心者。未發心時。妄心起即逐妄。既
發心已不可隨之。則當何以降伏。故佛答意。昔住
六塵之境。今住四心。昔時著相。今不著相。如是真
實修行。發菩提心。豈忘失耶。佛言。善哉善哉是讚
也。如汝所說是印也。護念付囑。能令佛種不斷。是
事必然。空生發言。言當其事。是故調御印讚之也。
汝今諦聽勅聽也。當為汝說許說也。諦謂審實之
義。意令審諦真實。用心聽也。善男子等。標也。應如
是等。勸也。標勸之意。意在欲說。即懸指向下正答
之文。以安住之中即有降伏。若不能降伏妄心。必
不能安住大乘也。當為汝如是如是委細而說。唯
然二句。善現佇聞也。唯諾皆順從之詞。華嚴十地
品云。如渴思冷水。如飢思美食。如病思良藥。如眾
蜂依蜜。我等亦如是。願聞甘露法。蜂採百華以成
蜜。人集萬行以證真。蜂成蜜已。依蜜而活。人證真
已。依真而住。今願聞之相。亦如是也。障蔽魔王領
諸眷屬。一千年隨金剛齊菩薩。覓起處不得。忽一
日得見。乃問曰。汝當依何而住。我一千年覓汝起
處不得。齊曰。我不依有住而住。不依無住而住。如
是而住。善哉善哉。若能如是而住。毋為障蔽魔王
所窺。斯真能降伏其心者矣。然則金剛齊菩薩云
者。殆善於金剛般若之義。而因以得名者耶。
佛告須菩提。諸菩薩摩訶薩應如是降伏其心。所有
一切眾生之類。若卵生．若胎生．若濕生．若化生。若有
色．若無色。若有想．若無想．若非有想非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相．人相．眾生相．壽者相．即非菩薩。
<pb n="5"/>
傅大士頌曰。空生初請問。善逝應機酬。先答云何
住。次教如是修。胎生卵濕化。咸令悲智收。若起眾
生見。還同著相求。
通曰。此正答所問也。問中安住降伏并舉。今唯標
降伏者何。蓋無上菩提。本無相狀。本離能所。發是
心者。欲其常住。得無退失。最難為力。緣微細無明。
隱隱生發。稍起一念。即離本位。不得名住矣。若勉
強防閑。不令生起。即落防閑。不得名住矣。若念念
相應。住著不捨。又落住著。不得名住矣。唯真如自
體。具足金剛慧。足以照破而降伏之。此經所重在
般若智用。故以降伏為綱宗。有此降伏之智。不但
心不住時。能降伏之使住。即心得所住。亦能降伏
之使無住。無住而住。是為真住。故單言降伏。則安
住自在其中。單言安住而闕降伏。則安住不成。所
以獨標降伏也。降伏之用大矣。心狹小則欲其廣
大。心卑劣則欲其最上。心喜愛則欲其平常。心顛
倒則欲其正智。故發菩提心者。必具足此四種心。
方與菩提相應。方得名為覺有情也。彌勒菩薩偈
云。廣大第一常。其心不顛倒。利益深心住。此乘功
德滿。此乃顯示菩薩果利益眾生四種相應之深
心。諸菩薩當安住於是也。何謂廣大心。所有一切
眾生之類。謂稟息風含情覺者。若卵生諸鳥等。胎
生諸人等。濕生諸蟲等。化生諸天等。四生六道。各
多族類。此諸眾生住於何處。若有色者。欲界及色
界天所依止處也。若無色者。無色界空無邊處天
所依止處也。此復幾種。若有想者。識無邊處天起
空想者是也。若無想者。無所有處天離少想者是
也。若非有想非無想者。即有頂非非想天無麤想
有細想者是也。三界眾生。此皆攝盡。如是一切。皆
我所度。其心何廣大也。何謂第一心。度眾生非難。
度眾生入於涅槃為難。度眾生入涅槃非難。度眾
生皆入無餘涅槃為難。涅槃有四種。一自性涅槃。
凡聖同有。二有餘依涅槃。即二乘出煩惱障有苦
依身故。三無餘依涅槃。即二乘身滅智。身出生
死苦無依故。四無住處涅槃。悲智相兼。不住菩薩
變易生死。不住二乘斷涅槃。乃真無住處。前三
為有餘。後一為無餘。即佛境界。以此度脫眾生。意
欲盡三界所有九類眾生。有性無性。齊成佛道。是
最上第一心也。何謂常心。一切眾生及與己身。真
如平等無別異故。如是滅度無量眾生。皆入無餘
涅槃。實無眾生得滅度者。淨名云。一切眾生即寂
滅相。不復更滅。若見眾生有可度者。便是喜愛心。
愛有去來。即不能常。唯能攝愛。度與不度。其心不
二。故名為常也。眾生滅度無異自身。寧於自身起
於他想。設若見一眾生是我所度。此何過耶。以迷
於第一義。起我相人相眾生相壽者相。背覺合塵。
是名顛倒。顛倒見者。所謂凡夫。即不名菩薩。若證
真實第一義者。眾生等想決定不生。如預流人不
起身見。既無自相。即無他相。自他平等。一切眾生
皆不可得。志公云。以我身空諸法空。千品萬類悉
皆同。即此謂也。正智與爾炎不同。爾炎。此云所知
障。有所知障。即名顛倒。無所知障。即名正智。為正
智無分別心。而爾炎有分別心也。如上四相證悟
了覺。正是爾炎識所在。見有涅槃可證。即是我相。
悟知所證之非。即是人相。了達證悟當離。即是眾
生相。存有所了之覺。即是壽者相。此四相原與圓
覺經無二。所謂審除微細惑者。正指此也。菩薩已
發心又能度生者。方可謂之摩訶薩。是大菩薩有
一分生相無明。不捨眾生。此中實無眾生得滅度
者一語。正其降伏之要也。若見有一眾生得滅度
者。即著於證悟了覺之相。即非正智。故當降伏。降
伏四相。即得自安住於無餘涅槃。亦能令眾生安
住於無餘涅槃。處於生死。不為生死所轉。故曰無
<pb n="6"/>
上涅槃。處於煩惱。不為煩惱所轉。故曰無上菩提。
此二轉依。乃圓滿果位住於佛地者也。故曰此乘
功德滿。非般若智為之因。能有是乎。史山人問圭
峰禪師曰。諸經皆說度脫眾生。且眾生即非眾生。
何故更勞度脫。答云。眾生若是實。度之則為勞。既
自云即非眾生。何不例度而無度。又問。諸經說佛
常住。或即說入滅度。常即不滅。滅即非常。豈不相
違。答云。離一切相。即名諸佛。何有出世入滅之實
乎。見出沒者。在乎機緣。機緣應。則菩提樹下而出
現。機緣盡。則娑羅林間而涅槃。其猶淨水無心。無
像不現。像非我有。蓋外質之去來。相非佛身。豈如
來之出沒。此二問答。足剖析此篇甚深義矣。龐居
士嘗遊講肆。隨喜金剛經。至無我無人處。致問曰。
座主。既無我無人。是誰講誰聽。主無對。士曰。某甲
雖是俗人。麤知信向。主曰。祇如居士意作麼生。士
以偈答曰。無我復無人。作麼有疏親。勸君休歷座。
不似直求真。金剛般若性。外絕一纖塵。我聞并信
受。總是假名陳。主聞偈。欣然仰歎。若居士者。其菩
薩再來哉。
復次。須菩提。菩薩於法。應無所住行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
傅大士頌曰。若論無相施。功德極難量。行悲濟貧
乏。果報不須望。凡夫情行劣。初且略稱揚。欲知檀
狀貌。如空徧十方。
通曰。菩薩利益眾生。須行六度萬行。六度之中。般
若居其一。修般若是法身因。修餘五度是報化因。
如上降伏微細四相。但於理諦上降伏。此下修行
六度。教以事諦上降伏。修福不修慧。則法身不圓。
修慧不修福。則報化不圓。故般若常為五度之先
導。五度不得般若。即不名到彼岸。前云廣大心．第
一心．常心．不顛倒心。四者具足。即名降伏。既能降
伏。即能離相。既能離相。即能行於不住施也。故修
行即下所顯示六波羅蜜相應安住降伏是也。何
謂相應。但行施．戒等。不能離相。或能離相。不行施．
戒等。皆非相應。直於行施戒等處離相。離相處行
施戒等。方得名為相應行也。故謂菩薩於佛法中
不應住於事相而行布施。施有三種。義該六度。一
者資生施。二者無畏施。三者法施。資生施者。施以
財物資他生也。無畏施者。由持戒忍辱故無心害
物。設有冤家亦不讐報。不生怖畏也。法施者。由精
進故。於諸善事心不懈退。由禪定故。如鑒止水善
知彼情。由智慧故。如理如事不顛倒而說法也。彌
勒菩薩偈曰。檀義攝於六。資生無畏法。此中一二
三。名為修行住。一即資生。二即無畏。三即法也。云
何不住於相。謂不住於色聲香味觸法等。不希求
意外諸境而行布施。一謂愛著現在自身故而不
行施。二為報他過去之恩故而行施。三為希望未
來富饒果報故而行施。此令一切皆遣。不論心境
空有。起心動念。即乖法體。直須施時其心平等。不
見施物。施者。受者。方成無住也。彌勒菩薩偈曰。自
身及報恩。果報斯不著。護存己不施。防求於異事。
為自身故。即有存己不施之過。為報恩．果報故。即
有求於異事之過。不住色等。但舉六塵一科。若盡
舉。自五陰．六根．十八界．十二因緣．四聖諦．及三十
七助道品。至菩提涅槃等。凡八十一科。俱應無所
住。如是修行六波羅蜜。因得清淨。故曰菩薩應如
是布施不住於相。謂菩薩於第一義中。施者．受者
及以施物。名義智境諸想不生。是即伏心因以清
<pb n="7"/>
淨。或有難云。既於施等離其相狀。如何當獲福德
利益。為答此故。說生福甚多。彼菩薩不離世諦故
行於布施。不離第一義諦故不住於相。不住於相
即是降伏。布施清淨即是安住。兼福修慧。慧不偏
枯。兼慧修福。福難比量。譬如東西南北四維上下
十方虗空。徧一切處。高大殊勝究竟不窮。非思量
所及。而菩薩修因清淨。無相可得。其感果報福德
難思亦猶乎是。福足慧足。名兩足尊。是極果也。故
曰此乘功德滿。於是結勸之曰。菩薩但應如所教
住。魏譯云。但應如是行於布施。據須菩提問處應
云何住。惟恐不得其住。而世尊教之行於布施不
住於相。令於不住用心。何相反也。蓋不住而住。即
住真空。如鳥不住空。却能住空。若住於空。即不住
空也。文殊般若經云。佛告文殊師利。當云何住般
若波羅蜜。文殊言。以不住法。為住般若波羅蜜。復
問云何不住法。名住般若波羅蜜。文殊言。以無住
相。即住般若波羅蜜。三昧經云。如來所說法。悉從
於無住。我從無住處。是處禮如來。故菩薩當如其
所教以無住為住可也。昔洞山問僧甚處來。曰遊
山來。山曰。還到頂麼。曰到。山曰。頂上有人麼。曰。無
人。山曰。恁麼則不到頂也。曰。若不到頂。爭知無人。
山曰。何不且住。曰。某甲不辭住。西天有人不肯。山
曰。我從來疑著這漢。天童舉趙州云。有佛處不得
住。無佛處急走過。拈云。沈空滯迹。犯手傷鋒。俱未
是衲僧去就。直須莫入人行市。莫坐他牀榻。正不
立玄。偏不附物。方能把住放行有自由分。此二尊
宿。深明無住之旨。乃知曹洞無上真宗。二邊不立。
中道不安。是般若真血脈路。
已上正答竟。此下躡跡斷疑。
通曰。已上問答。遣須菩提之微疑。顯如來之正脈。
普度眾生。攝歸於如來藏海。修行無相。玄同於諸
佛法身。泯智障於佛地。等法界於虗空。涅槃住而
無住。諸法為而無為。福德威力一切成就。便合經
終入流通分。緣善現所問。以趨寂違度生。以度生
違趨寂。情生分別。兩不圓融。世尊建大法幢。與之
決破。謂度而無度。何礙於寂。寂而無寂。何妨於度。
要令調伏布施等事。遠離取相之心。無住而住。即
是常住。此中微妙。尤難曉了。念而無念。相而無相。
說而無說。證而無證。種種相違。能無疑乎。前疑既
息。後疑復生。疑心不息。即非降伏。若謂無疑。執著
安住。即是成心。成心不除。住非所住。故種種調伏。
凡以斷微細之疑也。此經但言其斷。不言其起。其
起處至微。難以言顯。唯世尊佛眼。一一照燭。不待
其問。而默為斷之。此等金剛慧。豈凡情所可測耶。
彌勒菩薩偈曰。調伏彼事中。遠離取相心。及斷種
種疑。亦防生成心。此偈授之無著。無著轉授之天
親。無著於此經分為十八住。天親於此經分為二
十七斷疑。或一住中有兩疑三疑。或一疑中有三
住四住。其論各不同何哉。無著以第一住配十住
發心等位。第二住配十行位中前六行位。第三住
配七行位。第四住配八行九行十行位。第五住至
第十四住配十迴向位。第十五住配四加行位。第
十六住當世第一地。第十七住當初地。第十八住
從二地已去。乃至佛位。通名如來地。是經以無相
為宗。豈合列位淺深。雖則情惑漸薄。位地轉高。義
相稍同。略為配攝。未嘗不可。然牽合他經。滯於名
相。而甚深義趣。反為所掩。此天親所以特主斷疑。
遵彌勒旨也。後來受持是經者宜共遵之。
<other>金剛般若波羅蜜經宗通卷一</other>

<sarticle>金剛般若波羅蜜經宗通卷二</sarticle>

<other>○一斷求佛行施住相疑</other>
<pb n="8"/>
此疑從前文不住相布施而來。功德施菩薩論曰。
若菩薩施時法亦不住。云何以相好故行於施耶。
百福相等功德法聚。名為世尊。若不住法。云何得
成諸佛體相。為遣此疑。故經云。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
傅大士頌曰。如來舉身相。為順世間情。恐人生斷
見。權且立虗名。假言三十二。八十也虗聲。有身非
覺體。無相乃真形。
通曰。法身如來者。來而未嘗來也。故曰如來。凡夫
見其來。執之為有相。恒住於有以為修因。二乘見
其不來。執之為無相。恒住於無以為修因。菩薩已
知報化非有。離凡夫見。已知法身非無。離二乘見。
但趣向佛乘。猶存法愛。今聞六度修行之時。自六
塵以至菩提涅槃。一切諸法不應住著。將何所持
循而證法身耶。佛以法身若即相者。則即相可以
見如來。法身若離相者。則離相可以見如來。即之
不可。離之不可。故不應住於法而證法身也。不即
則見其未嘗來。不離則見其未嘗不來。故曰即見
如來。三諦圓融。因果一契。方與無上菩提相應也。
刊定記曰。佛問須菩提。於汝意中。還可用三十二
相之身。見法身如來。為不可耶。空生見佛舉相以
問。即知不得相求。故答云。不也。不可以三十二相
得見如來。恐末代眾生不達此理。取相為真。故復
自徵其意云。以何義故。不可以三十二相見法身
如來耶。以如來所說三十二相之身。即非法身之
相故。以三十二相者。由多劫修行成就。墮在有為
之數。當為生住異滅四相所遷。況對機宜有無不
定。焉可將此而為法身。若法身佛體者。非前際生。
非後際滅。無有變遷。不可破壞。異此有為。故說三
十二相不是法身相也。彌勒菩薩偈曰。分別有為
體。防彼成就得。三相異體故。離彼是如來。三相即
四相。以住異同時。故合為一耳。此須菩提所見。已
知法身無相。猶未明法身不離乎相也。故佛印可
之曰。凡所有相。皆是虗妄。一切有為之相。皆從妄
念而生。妄念本空。無有自性。念尚無性。況所現相
而實有耶。不但三十二相如幻不實。凡世出世間
一切聖凡等相皆非實也。相既非實。非相即實。將
無離此虗妄之相。別求無相之佛耶。故又遮之曰。
若見諸相非相。即見如來。所謂法身無相。非離諸
相外。別有法身也。以色即是空。空即是色故。但亡
分別。相自不生。相既不生。唯一真實。此真實者。即
寓於虗妄之中。即真即妄。即妄即真。人但見其相。
我見其非相。如相馬者。得之牝牡驪黃之外。即見
真如自性法身如來也。寶積如來解曰。如來真身
本無生滅。湛然常住。託陰受形。同凡演化。入神母
胎。擐此凡相各別。故云如見諸相非相。即見如來。
頌曰。凡相滅時性不滅。真如覺體離塵埃。了悟斷
常根果別。此名佛眼見如來。不但三十二相。相即
非相。是名如來。凡世出世間一切諸相。相皆無相。
無非真如無為法體。一真平等無二無別。總法界
性為一法身。如是見者。由證乃知。故不以虗妄之
相見如來。而以微妙之相見如來也。法身既不可
以相見。亦不可以離相見。則求佛者。固不可以執
相求。亦不可以離相求。果本無住。因亦無住。若能
遠離眾生希望。不住於有。乃至法身亦無所得。不
住於無。恒如是行不住於相。即於佛身速得成滿。
又何疑於因果不相符耶。天童舉經云。若見諸相
非相。即見如來。法眼云。若見諸相非相。即不見如
來。拈云。世尊說如來禪。法眼說祖師禪。會得甚奇
特。不會也相許。萬松自讚其像云。凡所有相。皆是
<pb n="9"/>
虗妄。若見諸相非相。即見眉毛眼上。不費半星氣
力。向釋迦法眼分疆列界處方便講和。一統天下。
豈非好事。天童如來禪祖師禪。更不敢妄生分別。
會得奇特且置。既不會。為甚也相許。不見道打破
大唐國。覓箇不會底不得。以上諸尊宿。發明諸相
非相一種消息。不妨各出手眼。非覿面如來。固不
能操縱如此。
<other>○二斷因果俱深無信疑</other>
此疑從前無住行施．非相見佛兩段經文而來。無
住行施。因深也。無相見佛。果深也。如我親承。方能
領悟。末世鈍根。云何信受。既不信受。將無空說耶。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。
傅大士頌曰。因深果亦深。理密奧難尋。當來末法
世。唯恐法將沈。空生情未達。聞義恐難任。如能信
此法。定是覺人心。
當知是人不於一佛二佛三四五佛而種善根。已於
無量千萬佛所種諸善根。聞是章句。乃至一念生淨
信者。須菩提。如來悉知悉見。是諸眾生得如是無量
福德。
傅大士頌曰。信根生一念。諸佛盡能知。生因於此
日。證果未來時。三大經多劫。六度久安施。熏成無
漏種。方號不思議。
何以故。是諸眾生。無復我相．人相．眾生相．壽者相。無
法相．亦無非法相。何以故。是諸眾生若心取相。即為
著我人眾生壽者。若取法相。即著我人眾生壽者。何
以故。若取非法相。即著我人眾生壽者。
傅大士頌曰。人空法亦空。二相本來同。徧計虗分
別。依他礙不通。圓成沈識海。流轉若飄蓬。欲識無
生處。心外斷行蹤。
是故不應取法。不應取非法。
傅大士頌曰。有因名無號。無相有馳名。有無無別
體。無有有無形。有無無自性。妄起有無情。有無如
谷響。無著有無聲。
以是義故。如來常說。汝等比丘。知我說法。如筏喻者。
法尚應捨。何況非法。
傅大士頌曰。渡河須用筏。到岸不須船。人法知無
我。悟理詎勞筌。中流仍被溺。誰論在二邊。有無如
取一。即被汙心田。
通曰。此段經文。括盡一經旨趣。故傅大士頌之極
詳。此經以無相為體。無住為宗。體無相不可以意
想窺。用無住不可以執情度。古德云。如太末蟲處
處能泊。唯不能泊於火𦦨之上。眾生心處處能緣。
獨不能緣於般若之上。此其所以為甚深也。云何
無相。謂無人我相。無法我相。云何無住。謂不住於
相。不住於法。不住於非法。無相何以為果。無住何
以為因。法身無為。不墮諸數。本來無相。只為心有
所住。便於無相之體不得圓滿。所以攝有相歸無
相者。在觀照智也。如象脇經說。若出生死。證涅槃
界。愛非愛果。法非法因。一切皆捨。雖正因正果。尚
在所捨。此甚深般若。最為難信之法也。刊定記云。
初善現聞此因果俱深章句。不勝慶幸。始者但知
無相。而不知即相無相之深果。始者但知常住。而
不知住而無住之深因。以佛世時。尚有難信此深
法者。不知現在當來。能有眾生聞是章句生真實
信心。以為實有是事否耶。佛為遣此疑。故訶勸之
曰。莫作是說。一切眾生皆有佛性。聞法生信。豈謂
無人。如佛滅後。後五百歲。凡五箇五百。初五百中
解脫牢固。二五百中禪定牢固。三五百中多聞牢
固。四五百中塔寺牢固。後五百中鬪諍牢固。此則
教力漸衰。正法將滅之時。有持戒修福者。戒定具
足。能發慧覺。以此為實。正解因果甚深義趣。而無
<pb n="10"/>
顛倒之惑者矣。彌勒菩薩頌曰。說因果深義。於後
惡世時。不空以有實。菩薩三德備。若無戒定慧三
德。孰能以此為實而生信耶。當知是人於多佛所
久事善友。習聞正法。則緣勝也。種諸善根。三毒久
伏。六度增長。則因勝也。因緣俱勝。方生實信。是知
實信誠不易得。無論聞是章句。實信一切諸佛本
來清淨。一切眾生盡成佛道。乃至一念淨信此經。
是諸佛因。是諸佛果。如是信經之人。得福無量。猶
如十方虗空。不可思量。彌勒菩薩偈曰。修戒於過
去。及種諸善根。戒具於諸佛。亦說功德滿。如來於
彼咸悉知見。凡夫知以比智。見以肉眼。故有不知
不見。如來於見處即知。非比智知。知處即見。非同
肉眼見。故無所不知。無所不見也。彌勒菩薩偈云。
佛非見果知。願智力現見。求供養恭敬。彼人不能
說。得福有二。謂生得．取得。生者。正修福業。能生善
因。即信解持說者也。取者。即今熏成種子。後感將
來果報也。此諸供養恭敬。非比智知。非肉眼見。故
曰彼人不能說。以何義故。信經之人得如是無量
福德耶。是諸眾生。如是持說。如是熏修。無復我人
眾生壽者之相。已得人無我慧。無復執於有為之
法相。亦無執於無為之非法相。得法無我慧。人法
俱空。量等太虗。故其福德不可量也。四相固云相
矣。法與非法屬於分別。何以亦謂之相耶。為其所
分別者。不離我我所相。起法非法想。非於無我土
木等生分別也。彌勒菩薩偈曰。彼壽者及法。遠離
於取相。亦說知彼相。依八八義別。人我四相。法我
四相。共成八義。略有淺深。般若能知八義遠離於
相。即謂具慧。如執自五蘊種種差別為我。計諸蘊
既謝。復取諸趣為人。計諸蘊流轉相續不斷為眾
生。計一生命根常住為壽者。此凡夫所著有為麤
相也。彌勒菩薩偈曰。差別相續體。不斷至命住。復
趣於異道。是我相四種。此之謂也。若除四相。即於
相除之可也。何為復不住於法．非法耶。若心取於
色相者。貪戀五塵之境。以是為因。即著諸蘊幻質
四相。若心取有為之法。離境求心。以是為因。即著
正悟了覺四相。比例而觀。若心取無為之法。諸法
皆空。以是為因。即著於捨藏法執四相。其可謂之
無相法身乎。彌勒菩薩偈曰。一切空無物。實有不
可說。依言詞而說。是法相四種。蓋指此也。一切空
者。即人空．法空見也。人法俱空。都無分別。即實有
不可說也。雖不可說。不是頑空。但依世諦言詞而
說。即是中道諦也。於此有著有住。不離徧計依他
二執。而圓成實性沈於識海。不能證於無相之果。
是故修無上菩提正因者。不應取法。不住於生死
法也。不應取非法。不住於涅槃法也。二邊不住。即
歸中道。究竟中道亦不應住著也。彌勒菩薩偈曰。
彼人生信心。恭敬生實相。聞聲不正取。正說如是
取。此何義耶。謂於般若一念生淨信者。不如言取
義。隨順第一義智。以無住為義故。如來常說汝等
比丘知我說法。如筏喻者。如欲濟川。先應取筏。至
彼岸已。即應捨去。欲度煩惱大流。應修一切善法。
既登涅槃岸已。法亦應捨。善法尚不應取。以實相
無相故。何況不善非法。離於實相外者耶。以上有
無諸法。皆非法也。故不應取。彌勒菩薩偈曰。彼不
住隨順。於法中證智。如人捨船筏。法中義亦然。彼
證智者。本不住於隨順相應法中。而未證者。必於
隨順相應法中而證智。如筏可憑也。亦可捨也。然
則文字般若。何為亦應捨耶。為除信經者微細執
故。前以信心清淨。得福無量。非不正因正果。若細
執不除。終為聖道之障。故能於經而離經。於法而
離法。但除其病。而不除其體。斯善乎甚深般若之
旨矣。僧問同安。依經解義。三世佛冤。離經一字。即
同魔說。此理如何。安云。孤峰迥秀。不挂煙蘿。片月
<pb n="11"/>
橫空。白雲自異。丹霞頌云。雲自高飛水自流。海天
空闊漾虗舟。夜深不向蘆灣宿。迥出中間與兩頭。
只此迥出中間與兩頭一語。括盡般若甚深義。傅
大士頌謂中流仍被溺。正謂般若亦應捨也。深哉。
<other>○三斷無相云何得說疑</other>
此疑從第一疑中不可以身相得見如來而來。向
云佛身無相。若證無相時。法與非法皆捨。即不合
有得有說。何故世尊以一念相應正智現覺。於諸
法有所說耶。有說即墮有為。安在其無為耶。為遣
此疑。故經曰。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法。如來可
說。何以故。如來所說法。皆不可取。不可說．非法．非非
法。
傅大士頌曰。菩提離言說。從來無得人。須依二空
理。當證法王身。有心俱是妄。無執乃名真。若悟非
非法。逍遙出六塵。
所以者何。一切賢聖。皆以無為法而有差別。
傅大士頌曰。人法俱名執。了即二無為。菩薩能齊
證。聲聞離一非。所知煩惱盡。空中無所依。常能作
此觀。得聖定無疑。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持乃至四句偈等。為他人說。其
福勝彼。何以故。須菩提。一切諸佛及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。
傅大士頌曰。寶滿三千界。齎持作福田。唯成有漏
業。終不離人天。持經取四句。與聖作良緣。欲入無
為海。須乘般若船。
通曰。如來無住妙法。大不可思議。論實際理地。一
無所得。以普利羣生之故。不妨現起種種形相言
音。凡有見聞。靡不獲益。其實於諸法性。離諸分別。
不由作意。得即無得。說即無說。是為中道第一義
諦也。空生但明法身邊事。故以如來無得無說。一
切賢聖皆以無為法而有差別。世尊却指出法身
向上事。不妨一切諸佛從此生。無上菩提法從此
出。但所謂佛與法者。即非佛與法。皆無所得故。如
是妙法。有能信受者。福德真不可量也。刊定記曰。
佛問須菩提。於汝意中所謂如何。謂我得菩提為
不得耶。謂我說法為不說耶。須菩提一向解空。豈
不知佛有三種。一者法身佛。二者報佛。三者化佛。
今世尊即是化身。此乃元非證覺。亦不說法度生。
故無有定法名得菩提。亦無有定法如來可說。此
何以故。以如來所說無上菩提之法。非耳能聽。不
可取故。非口能宣。不可說故。欲言其有。則無狀無
名。一切法無實體相故。本未嘗有也。故曰非法。欲
言其無。則聖以之靈。真如無我相實有故。又未嘗
無也。故曰非非法。以為法則又非法。以為非法則
又非非法。說者既不二說。聽者亦不二取。故謂如
來無得無說也。彌勒菩薩偈曰。應化非真佛。亦非
說法者。說法不二取。無說離言相。不二取者。不取
法．非法也。豈惟如來為然。一切賢聖依真如法清
淨得名。皆是此無為之法。無為本無所作為。故不
見其有。不見其無。無為即無可分別。故不得而取。
不得而說。彼之自性。遠離言語相。非可說事故。但
賢人分證此理。分得清淨。聖位全證此理。具足清
淨。皆修證此菩提之法。而果位不無差別耳。如象
馬兔同渡一河。能渡有差。所渡無別故。世尊以一
切無為法不可立宗。恐人聞說是法無為。不可取
說。便欲一向毀廢。諸佛如來無從出生。無上菩提
<pb n="12"/>
無從了證。所謂佛法者。將不墮於空乎。於是較量
持經功德以問須菩提。於意云何。若人以金銀瑠
璃珊瑚瑪瑙赤真珠玻瓈七寶。充滿三千大千世
界。由小千而中千。由中千而大千。凡萬億日月。萬
億四天下。以如是寶持用布施。寶如是其珍也。布
施如是其廣也。所得福報寧為多否。須菩提言甚
多。以何義故說多耶。是珍寶廣施之福德。但是事
福。不能持荷菩提。非般若福德種性。若依般若修
行。令自性不墮諸有。是名福德性。肩荷如來。性周
沙界。其福德亦如是積聚。是為理福。不可言福與
不福。福既不有。無以言多。世俗有者。有相有為。可
以言福。以有福故。兼可言多。是故如來說福德多。
佛即印可之曰。如汝所說。若復有人。於此般若章
句。信受持誦。自利也。為他人說。利他也。無論全部
貫徹始終。乃至隨說四句偈等。不離般若自性以
為功德。其福勝彼以寶施者無量無邊。不可以心
所測也。彌勒菩薩偈曰。受持法及說。不空於福德。
福不趣菩提。二能趣菩提。二即受持及說也。四句
偈說者不一。或云無我相四句。或云凡所有相四
句。或云若以色見我。及一切有為法四句。或以一
句二句三句至四句。如六祖以摩訶般若波羅蜜
經為四句。以上諸說不一。但以佛言隨說四句印
之。皆是四句。皆可持說。可無諍論矣。以何義故持
說此經勝於財施者耶。以無上菩提從此經出。本
真之理不生不滅。煩惱覆之則隱。智慧了之則顯。
持說此法。妙慧自彰。菩提法身現矣。是名了因。以
諸佛如來從此經生。報化之身本來無有。持說此
法。餘者受報。無邊色相以嚴其身。十方國土周行
無礙。是名生因。彌勒菩薩偈曰。於實為了因。亦為
餘生因。持經功德。能成就一切諸佛菩提法如此。
豈世間有漏之福。能與之並較哉。若復泥著持經
功德。開顯是佛法身。見有性者。於法未悟。反增其
障。故復告曰。所謂佛．法者。即非佛．法。言佛．法者。約
世諦故有。即非佛．法者。約第一義即無。謂俗諦相
中。有迷悟染淨凡聖之異。故說佛．法從經而出。真
諦之理。離於迷悟染淨凡聖之相。畢竟無佛．法可
得也。彌勒菩薩偈曰。唯獨諸佛法。福成第一體。論
佛與法。出世之福無與比者。以第一義觀之。一切
無有。所謂福成第一體也。均之為不可取不可說
之法。歸之於無為者。似墮偏空。不如即佛法非佛
法。不失為中道諦也。住而無住。無住而住。其為至
妙至妙者乎。昔雪峰問德山。從上宗乘。學人還有
分也無。山打一棒。曰。道甚麼。曰。不會。至明日請益。
山曰。我宗無語句。實無一法與人。峰因此有省。巖
頭聞之曰。德山老人。一條脊梁骨。硬如鐵。拗不折。
然雖如此。於唱教門中。猶較些子。法眼云。證佛地
者。名持此經。經中云。一切諸佛。及諸佛阿耨多羅
三藐三菩提法。皆從此經出。且道喚什麼作此經。
莫是黃卷赤軸底是麼。且莫錯認定盤星。又僧問
首山。一切諸佛皆從此經出。如何是此經。山曰。低
聲低聲。僧云。如何受持。山曰。不染汙。投子頌曰。水
出崑崙山起雲。釣人樵父昧來因。只知洪浪巖巒
闊。不肯拋絲棄斧聲。若能拋絲棄斧。直窮向上一
路。水自我出。雲自我起。又何著於語言文字而自
染汙哉。
<other>○四斷聲聞得果是取疑</other>
此疑從上所謂佛法即非佛法而來。天親菩薩論
曰。向說聖人無為法得名。以是義故。彼法不可取
不可說。若須陀洹等聖人取自果。云何說彼法不
可取。既如證如說。云何成不可說。為遣此疑。成彼
法不可取不可說。故經云。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
<pb n="13"/>
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊即不說須菩提是樂
阿蘭那行者。以須菩提實無所行。而名須菩提是樂
阿蘭那行。
傅大士頌前三果曰。捨凡初入聖。煩惱漸輕微。斷
除人我執。創始至無為。緣塵及身見。今者乃知非。
七返人天後。趣寂不知歸。
又頌第四果曰。無生即無滅。無我復無人。永除煩
惱障。長辭後有身。境亡心亦滅。無復起貪瞋。無悲
空有智。翛然獨任真。
通曰。上言無為法不可取不可說。本須菩提語。何
故於自語生疑耶。為佛說所謂佛．法者。即非佛．法。
正破彼無為之法。彼欲泯諸法而歸於無。佛則現
起諸法而不見其有。即無為法亦不見其有也。故
須菩提疑若無為法亦無性者。則一切賢聖如四
果聲聞等。各各差別。各有所得。云何既已得果。又
非果耶。佛以果未嘗無。但不自作證。即不見有果
可得。故以四果有無作念詰之。彼自知原不作念。
既不作念。又何果相之有。乃信如來所說即佛法．
非佛法．真是無住妙法也。下文以如來有所得法
試問之。即知實無所得。又以菩薩莊嚴佛土試問
之。即知實非莊嚴。故佛印之曰。應如是生清淨心。
應無所住而生其心。非是住於無為。便可為賢聖
法也。刊定記曰。於意云何。汝謂須陀洹人作念云
得須陀洹果否。答云不也。若是者。以何義故得名
須陀洹。以從凡夫地。入聖人流類。而心無所得故。
云何無得。於色等六塵境界。皆無取故。若取六塵。
即入凡流。逆聖流。唯不取著。即入聖流。逆凡流也。
故名須陀洹。四果之中。初為見道。次二修道。後一
無學。初見道者。謂十六心．斷三界四諦下八十八
使．分別麤惑。云何十六心。謂欲界四諦下。各一忍
一智。以成八心。又合上二界為一四諦。類下欲界
觀斷。亦各一忍一智。以成八心。即十六心也。忍即
無間道。是正斷惑時。智即解脫道。是斷了時。所謂
苦法智忍。苦法智。苦類智忍。苦類智。乃至道法智
忍。道法智。道類智忍道類智。斷至十五心道類智
忍。名初果向。至第十六心道類智時。名證初果。人
天二別。極七返生。何故七生。餘七結故。七結者何。
謂欲界貪瞋癡。色無色界愛掉慢無明。從中復斷
欲界中修所斷惑有四。即貪瞋癡慢。此是俱生細
惑。任運起者。以難斷故。分為九品。所謂上上。乃至
下下。此九品惑。二三果人斷之。斷至五品。名二果
向。斷六品盡。名第二果。向位中有二種家家。謂天
及人。天家家者。謂於天趣。或於一天。或二三天。諸
家流轉。而般涅槃。人家家者。謂於人趣。或於此州。
或餘州中。諸家流轉。而般涅槃。已損六生。但餘一
生。是故一往天上。更須一來人間受生斷餘惑也。
如是次第。復斷二品。一生為間。當般涅槃。是即名
三果向。九品永斷。名第三果。更不還生於欲界。杜
絕紆絆。故無再來。即以見道八品無為。乃修道九
品無為。為此果體。此二三果人斷惑。猶如截木橫
斷而已。如是復斷初禪地欲。乃至有頂第九品無
間道時。一切說名阿羅漢向。此無間道。亦名金剛
<pb n="14"/>
喻定。以能永壞諸惑隨眠。至解脫道。名盡智。與漏
盡得同時生故。如是名住阿羅漢果。總以八十九
品無為。為此果體。不生云者。謂我生已盡。梵行已
立。所作已辦。不受後有。然前三句即是盡智。後句
即是無生智。謂不向三界之中受有苦身也。以世
間因亡果喪。出世間因成果證。應作自他利益事
故。應為一切人天有貪著者所供養故。如是四人
皆不作念我能得果。何以故。在證時無所得故。如
云實無有法名須陀洹。至實無有法名阿羅漢。何
故不生得果念耶。若是念生。有我等取。無異凡夫。
四果人皆離身見。無彼取故。既無取心。證即無證。
彌勒菩薩偈曰。不可取及說。自果不取故。佛於往
日曾說於我得是無諍三昧。不惱眾生。能令眾生
不起煩惱故。若人嫌立。則復為坐。乃至不向貧家
乞食。皆為不惱他也。人中第一者。諸大弟子各有
一能。皆稱第一。如迦葉頭陀．阿難多聞之類。善現
無諍最為第一。於諸離欲阿羅漢之中稱為第一。
佛雖讚我。我於此時輒無是念。若我當此之時。作
如是念。我得阿羅漢道。行於無諍。不悟即空。何故
如來讚言第一。言第一樂寂靜者。悟即空故。以須
菩提不作是念。實無所行。故佛讚我無諍第一也。
無諍者。謂離煩惱障。及離三昧障。由離煩惱障。得
阿羅漢故。離三昧障。得無諍故。彌勒菩薩偈曰。依
彼善吉者。說離二種障。須菩提住於此定。障及諍
皆不與俱。故隨俗言無諍行。無諍行也。實無所行。
更何疑於得果是取哉。此世尊令彼自解自悟。默
除所疑也。昔翠微無學禪師因供養羅漢。僧問。丹
霞燒木佛。和尚為甚麼供養羅漢。師曰。燒也不燒
著。供養亦一任供養。曰。供養羅漢。羅漢還來也無。
師曰。汝每日還喫飯麼。僧無語。師曰。少有靈利底。
又長慶有時云。寧說阿羅漢有三毒。不說如來有
二種語。不道如來無語。只是無二種語。保福云。作
麼生是如來語。慶云。聾人爭得聞。保福云。情知你
向第二頭道。慶云。作麼生是如來語。保福云。喫茶
去。雪竇頌云。頭兮第一第二。臥龍不鑒止水．無處
有月波澄。有處無風浪起。稜禪客．稜禪客。三月禹
門遭點額。即此二則公案。俱具金剛般若眼。照用
現前。却解得如來語。
<other>○五斷釋迦然燈取說疑</other>
此亦從前第三疑中來。功德施菩薩論曰。若預流
等不得自果。云何世尊遇然燈佛獲無生忍。彼佛
為此佛說法。若如是。云何彼法不可執不可取。為
遣此疑。故經云。
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
傅大士偈曰。昔時稱善慧。今日號能仁。看緣緣是
妄。識體體非真。法性非因果。如理不從因。謂得然
燈記。寧知是後身。
刊定記曰。於汝意云何。謂我昔於然燈佛所。於授
記言說之中。有法為所得。為無所得。答云。不也。如
來昔在然燈佛所。於授記言說之中。實無法為所
得。蓋然燈佛所說。但是語言。釋迦所聞。惟聞語言。
語言從緣。緣無自性。言語所說。不取證法故。然所
以得記者。但以自無分別智。證自無差別理。智與
理冥。境與神會。但一真實。更無枝葉。豈有所說所
得耶。是知證法離言說相。故不可說。證法離心緣
相。故不可取也。彌勒菩薩偈曰。佛於然燈語。不取
理實智。以是真實義。成彼無取說。功德施菩薩論
曰。復有經說。我所有法。皆不可得。若聲聞獨覺及
以如來。或以言語。不能取於證法。非智不取。此說
違經。經說第一義。非智之所行。何況文字。有餘經
中。世尊自釋然燈佛所。得無生智。不取於法。如彼
經言。海慧當知。菩薩有四。所謂初發心菩薩。修行
<pb n="15"/>
菩薩。不退轉菩薩。一生補處菩薩。此中初發心菩
薩。見色相如來。修行菩薩。見功德成就如來。不退
轉菩薩。見法身如來。海慧。一生補處菩薩。非色相
見。非功德成就見。非法身見。何以故。彼菩薩以淨
慧眼而觀察故。依淨慧住。依淨慧行。淨慧者。無所
行。非戲論。不復是見。何以故。見非見。是二邊。遠離
二邊。是即見佛。若見於佛。即見自身。見身清淨。見
佛清淨。見佛清淨者。見一切法皆悉清淨。是中見
清淨智。亦復清淨。是名見佛。海慧。我如是見然燈
如來。得無生忍。證無得無所得理。即於此時上昇
虗空。高七多羅樹。一切智智明了現前。斷眾見品。
超諸分別。異分別．徧分別。不住一切識之境界。得
六萬三昧。然燈如來即授記我。汝於來世。當得作
佛。號釋迦牟尼。是授記聲。不至於耳。亦非餘智之
所能知。亦非我惛蒙都無所覺。然無所得。亦無佛
想。無授記說。授記想。乃至廣說。言無想者。顯是智
證。而無所取故。想者心法。非是語故。當知此中說
智之境界。是故言以淨慧眼而觀察故。復次。無生
忍者。是心法。非語法故。復次。證於無得無所得者。
以法無性。無能取得。此無得理有可得耶。都無所
得。豈智能取。復次斷眾見品。超諸分別。見品分別。
智法非語。復次不住一切識之境界。不言不依一
切語境。故無所取。是智境界。云何餘師因謂遮語。
昔師子尊者問於[鴳-女+隹]勒尊者曰。我欲求道。當何用
心。祖曰。汝欲求道。無所用心。曰。既無用心。誰作佛
事。祖曰。汝若有用。即非功德。汝若無作。即是佛事。
經云。我所作功德。而無我所故。師子聞是語已。即
入佛慧。祖以法眼付之。偈曰。認得心性時。可說不
思議。了了無可得。得時不說知。此無得無為。須菩
提亦知。但須菩提是不退轉菩薩。見法身如來。佛
所說一生補處菩薩。非法身見。此其所以異耳。故
佛以淨慧眼示之。所謂佛法即非佛法。彼即默然
自了。殆非尋常所測。
<other>○六斷嚴土違於不取疑</other>
此亦從前第三疑中不可取而來。功德施菩薩論
曰。若智亦不能取諸佛法。何故菩薩以智取佛土
功德而興誓願。為遣此疑。故經云。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩應如是生清淨心。不應住色生心。不應
住聲香味觸法生心。應無所住而生其心。
傅大士頌曰。掃除心意地。名為淨土因。無論福與
智。先且離貪瞋。莊嚴絕能所。無我亦無人。斷常俱
不染。穎脫出囂塵。
通曰。須菩提謂一切賢聖皆以無為法而有差別。
雖知法不可取。以其無為而不可取也。世尊以所
謂佛法者即非佛法。而不可取不可說。即寓於佛
法中也。彼惟執著無為之法。不可取中正是取也。
故始而疑四果是取。而信其本不作念。即四果離
四果矣。既而疑授記是取。而信其實無所得。即授
記離授記矣。既而疑莊嚴是取。而信其即非莊嚴。
即莊嚴離莊嚴矣。既而疑報身是取。而信其佛說
非身。即報身離報身矣。四果．授記．莊嚴．報身。皆佛
法也。即非佛法。指出法身向上事也。須菩提執著
法身是有。故欲其住。欲其降伏。而不知無住之為
住也。此無住為一經之綱宗。為發最上乘者說。豈
可容易解乎。刊定記曰。世尊欲明法性真土。故舉
菩薩興功運行。六度齊修。迴向發心。嚴淨佛土。以
問須菩提。答云不也。以何義故。不取相莊嚴佛土
耶。不以相莊嚴是真實也。土有二種。一法相土。謂
有形相可得。二法性土。謂離一切相。無所見聞。莊
嚴亦有二種。一形相。謂金地寶池等。二第一義相。
謂修習無分別智。通達惟識真實之性。淨智所流。
<pb n="16"/>
唯識所現。顯發過恒沙功德而為莊嚴。此即不能
有所執取。若言實有形質。是可取性。我能成就國
土嚴勝者。斯成妄語。彌勒菩薩偈曰。智習唯識通。
如是取淨土。非形第一體。非嚴莊嚴意。即非莊嚴
者。揀法相土。有色等性。非真莊嚴也。是名莊嚴者。
顯法性土。以一切功德成就莊嚴。無形質可取。是
第一莊嚴也。是故下。佛依淨心莊嚴勸也。故曰以
是義故。汝諸菩薩應生清淨之心。若人以形相為
真佛土。便欲以形相莊嚴。而言我作我成就者。即
住於色等境中。既住色已。即是染心。何名淨耶。為
遮此故。故云應如是生清淨心。不應住色等六塵。
生希望得果心也。不住色等一切諸法。心即無住。
無住之心。心即清淨。清淨之心。故應生也。若都無
心。便同空見。故令生此真心。天真之心本不生滅。
但緣住境即不相應。心若不住。般若了然。亦非作
意令其生起。恐人迷此。故為顯而遮之。前不令住
色等。是遮有。後令生心。是遮無。既離有無。即名中
道。如斯體達。是真莊嚴。何有佛土而不清淨哉。故
淨名云。欲淨其土。當淨其心。隨其心淨。即佛土淨。
以智成就而不住著。奚但一莊嚴為然。當隨在生
無所住心也。昔五祖為六祖說金剛經。至應無所
住而生其心。六祖言下大悟。乃言何期自性本自
清淨。何期自性本不生滅。何期自性本自具足。何
期自性本無搖動。何期自性能生萬法。五祖曰。不
識自心。學法無益。若言下識自本心。見自本性。即
名丈夫天人師佛。善自護持。遂以衣鉢付之。偈曰。
有情來下種。因地果還生。無情既無種。無性亦無
生。南嶽懷讓禪師云。一切法皆從心生。心無所生。
法無所住。若達心地。所作無礙。非遇上根。宜慎辭
哉。此六祖所得無住生心一語。遂為南嶽密傳心
印云。

金剛般若波羅蜜經宗通卷二

<sarticle>金剛般若波羅蜜經宗通卷三</sarticle>

<other>○七斷受得報身有取疑</other>
此疑亦從第三疑中不可取而來。功德施菩薩論
曰。若不取一切法者。云何受樂報佛取自法王身。
云何餘世間復取彼是法王身。為遣此疑。故經云。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
傅大士頌曰。須彌高且大。將喻法王身。七寶齊圍
繞。六度次相隣。四色成山相。慈悲作佛因。有形終
不大。無相乃為真。
通曰。須菩提問云何住。云何降伏。是於無上菩提
欲有修證而得。世尊以無上菩提不假修證。縱能
修證。不是本來自性天真佛也。若修六度萬行無
量功德。成就報土。名為金光莊嚴淨土。成就報身。
名為千丈盧舍那身。終是業力所持。有漏有為之
果。難比清淨本然無漏無為之果。故清淨本然之
土。是真淨土。清淨本然之身。是真大身。所謂佛身
充滿於法界是也。若於此信得及。不假修證。本自
圓成。豈非甚難希有者乎。刊定記曰。譬如有人身
如須彌山王。如是等句。此喻顯示彼相似法自在
之身。以何義故名之為大。如須彌山勢力高遠。故
名為大。而不取彼山王體。我是山王。以山無分別
故。報佛亦如是。以得無上法王體。故名為大。而不
取彼法王體。我是法王。以無分別故。如何得是無
分別耶。以於無量劫修諸福行。萬慮都忘。如智寂
然。故無分別。彌勒菩薩偈曰。如山王無取。受報亦
復然。遠離於諸漏。及有為法故。如經。何以故。佛說
<pb n="17"/>
非身是名大身。非謂有身名為大身。彼受樂報佛
體離於諸漏。若如是。即無有物。即是非身。由此非
有身。說為有身。以唯有清淨身故。皎然緻淨。實有
自體。非是仗他因緣生故。遠離有為法故。安在其
為有取也。文殊菩薩問世尊。何名大身。世尊曰。非
身是名大身。具一切戒定慧了清淨法。故名大身。
須菩提謂佛說非身是名大身。蓋本於此。僧問大
龍。色身敗壞。如何是堅固法身。龍云。山華開似錦。
㵎水湛如藍。雪竇頌曰。問曾不知。答還不會。月冷
風高。古巖寒檜。堪笑路逢達道人。不將語默對。手
把白玉鞭。驪珠盡擊碎。不擊碎。增瑕類。國有憲章。
三千條罪。若論宗門中。堅固法身亦不許住著。況
非法身者乎。
須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中乃至受持四
句偈等為他人說。而此福德勝前福德。復次。須菩提。
隨說是經乃至四句偈等。當知此處。一切世間天人
阿脩羅。皆應供養。如佛塔廟。何況有人盡能受持讀
誦。須菩提。當知是人。成就最上第一希有之法。若是
經典所在之處。即為有佛。若尊重弟子。
傅大士頌曰。恒沙為比量。分為六種多。持經取四
句。七寶詎能過。法門遊歷處。供養感脩羅。經中稱
最勝。尊高似佛陀。
刊定記曰。前三疑之後。四果之前。已說寶施之喻。
今復說者。豈不重耶。蓋前說一三千界寶施。此說
無量三千界寶施。雖則總是多義。總是勝較量。然
其後者。即多中之多。勝中之勝。故重說也。彌勒菩
薩偈曰。說多義差別。亦成勝較量。後福過於前。故
重說勝喻。斯則言說重。而義意不重。此之勝喻何
不先舉。以諸凡夫未見真實。先為廣說。不生信解。
漸次聞之。乃生信故。所重在人通也。又前喻未說
四果無心。釋迦無得。嚴淨國土不嚴而嚴。修證佛
身無證而證。後乃既明斯義。法理兼深。所重在法
通也。由是較量之喻。亦復殊勝。故問須菩提。如恒
河中所有沙數。如是沙等恒河。於意云何。是諸恒
河沙寧為多不。須菩提言。甚多。以殑伽河周四十
里。沙細如麫。如是沙等恒河。是諸恒河尚多無數。
何況諸恒河中之沙耶。故謂甚多也。若有善男子．
善女人。以七寶滿爾所恒河沙數三千大千世界
以用布施。得福多不。須菩提言甚多。但以一恒河
沙世界七寶布施。其福已多。況以諸恒河沙數世
界七寶布施。豈不甚多。佛言。若但布施而不持經
者。不趣菩提。其福德未為勝也。若善男子．善女人。
於此經中受持四句偈等。為他人說。自利利他。能
趣菩提。其福德勝前七寶布施之福德。無量無邊
不可數計也。何以見其福德之勝哉。受持福多。凡
有十三種勝因。而得成福。且以處可恭敬。人可尊
崇者言之。復次須菩提。隨說是經乃至四句偈等。
當知此處即是支提。一切世間皆應供養。如帝釋
為天眾說法。諸天皆向座恭敬作禮。為重於法。乃
尊於處。藏佛舍利謂之塔。奉佛形像謂之廟。說法
之處如佛塔廟。明處可敬也。彌勒菩薩偈曰。尊重
於二處。宣說四句之處。尚得天人供養。何況盡此
經文能受持耶。前說其處。此說於人。前明四句偈
之處。此明盡受持之處。反覆而言。故云何況也。當
知是人盡能受持讀誦。盡能信解般若波羅蜜甚
深妙義。以能成就最上法身。第一報身。希有化身。
勝出諸乘世間無比之法。若是經典所在之處。隨
何方所。即為有佛。及諸弟子。明人可尊也。謂報化
<pb n="18"/>
必依法身。法身又從經顯。既有能顯之教。必有所
顯之佛。又經是教法。佛是果法。果由理顯。理由行
致。斯則三佛備足。四法俱圓。所在之處。豈生輕劣。
又一切賢聖皆以無為法得名。經顯無為。必有賢
聖尊重弟子。又經即法寶。即為有佛即佛寶。若尊
重弟子即僧寶。經典所在之處。即三寶共居。若彼
施寶之人。及施寶之地。無如是事。故此為勝。前說
一切諸佛從此經生。猶可信也。今說經典所在即
為有佛。實難信也。前說無上菩提從此經出。猶可
信也。今說持說四句即能成就最上第一希有之
法。實難信也。此無上妙法。超過一切。豈七寶布施
之多可比量哉。隋時蜀民荀氏。嘗於空地遙望虗
空。手寫金剛般若經。遂感諸天覆護。遇雨此地不
濕。牧童皆避於此。至唐武德間。有僧語村人曰。此
地向來有人書經。諸天設寶葢於上覆護。不可令
人作踐。後設欄圍繞。供養佛像。常聞天樂之聲。此
其章明較著者也。昔臨濟到達磨塔頭。塔主問先
禮佛。先禮祖。濟曰。祖佛俱不禮。主曰。祖佛與長老
有甚冤家。濟拂袖便出。此唯成就第一希有之事。
故能倒行逆施若此。
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜（時本有是名般若波羅蜜句。原本無）。須菩提。於意云何。
如來有所說法不。須菩提白佛言。世尊。如來無所說。
傅大士頌曰。名中無有義。義上復無名。金剛喻真
智。能破惡堅真。若到波羅岸。入理出迷情。智人心
自覺。愚者外求聲。
須菩提。於意云何。三千大千世界所有微塵是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。
傅大士頌曰。積塵成世界。析界作微塵。界喻人天
果。塵為有漏因。塵因因不實。界果果非真。果因知
是幻。逍遙自在人。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說。三十
二相即是非相。是名三十二相。須菩提。若有善男子．
善女人。以恒河沙等身命布施。
傅大士頌曰。施命如沙數。人天業轉深。既掩菩提
相。能障涅槃心。猿猴探水月。[菛@良]𦿆拾華針。愛河浮
更沒。苦海出還沈。
若復有人。於此經中。乃至受持四句偈等。為他人說。
其福甚多。
傅大士頌曰。經中稱四句。應當不離身。愚人看似
夢。智者見唯真。法性無前後。無中非故新。蘊空無
實相。憑何見有人。
通曰。須菩提因佛讚歎此經所在之處即為有佛。
當為人天供養。如佛塔廟。此經最勝。能受持者其
福最多。故請此經何名。而奉持之。佛以般若波羅
蜜於六度中最為第一。此經名金剛般若。取能斷
之義。并其般若而遣之。蓋至尊至貴無上法門也。
其名最勝。能為一切成佛勝因故。名既無名。說亦
無說。本性無生。義無有上故。由是觀於微塵世界
為麤相分者。不離煩惱染因。由是觀於三十二相
為親相分者。未為正覺體性。故持經功德。世界微
塵不足為多。三十二相不足為奇。以受持是經能
為法身之因。故非世間有為有漏因果可比也。雖
以恒沙身命布施。不如持說四句得福之多。況七
寶布施身外之物。所得福德豈能及耶。功德施菩
薩論曰。受持福多。以十三種因而得成福。所謂處
可恭敬故。人可尊崇故。一切勝因故。彼義無上故。
越外內多故。勝佛色因故。越內施福故。同佛出現
故。希能信解故。難有修行故。信修果大故。信解成
<pb n="19"/>
就故。威力無上故。世尊何故慇懃說此諸因相耶。
以諸眾生行資生施。求財位果。不持正法。斷諸苦
因。故再三讚歎而激勸之也。所云處可恭敬。人可
尊崇。已見上文。今一切勝因者。須菩提問當何名
此法門。佛言。經名金剛般若。能斷一切惑染疑執。
若斷疑執。成佛必矣。豈不勝乎。故當奉持。然諸佛
菩薩。以般若波羅蜜。於世出世法最勝了知。今此
法門名曰金剛。有何所以。佛說般若波羅蜜。即非
般若波羅蜜。謂三界諸法智。能稱量。知不堅固。彼
不堅固者。猶是此岸。而般若智最堅固者。名到彼
岸。智功德岸無能量者。彌勒菩薩偈曰。彼智岸難
量。以第一義中。本性無生。難可思量。云何為到。即
般若智亦須能斷。此法門與一切諸佛如來證法
作勝因也。偈云。因習證大體。其斯之謂乎。所謂彼
義無上者。佛問須菩提。於意云何。如來有所說法
否。須菩提已知如來所說法。皆不可取不可說。至
是答云。如來無所說。言無有法是如來獨說。皆是
諸佛共宣揚故。由諸佛親所證會等流之性。至尊
無上。縱有所說。皆如其證。證中無說。豈有異說耶。
偈云。由等流殊勝。即是義無有上也。所謂越外內
多者。佛問須菩提。於意云何。三千大千世界所有
微塵。是為多不。須菩提言甚多。以三千世界散為
微塵。以微塵積為三千世界。如積微塵功行。得成
人天勝果。如是可以為多乎。彼珍寶布施福德。是
染煩惱因。以能成就染煩惱果。以能成就染煩惱
事故。是因為有漏之因。果為有為之果也。如是微
塵世界。總皆不實。二俱非有。故如來說為非塵。說
為非界。然此地塵。不是染等性塵。是故名作地塵。
又彼世界。非是煩惱染因界。為此說為世界。由此
言之。彼布施福德。乃是煩惑塵坌之因。彼福縱善。
與外塵無記等。猶為劣也。以此比於受持之福不
見其多。謂寶施不及塵界。塵界不及持經。由於彼
習煩惱。而此斷除煩惑故也。偈云。彼因習煩惱。經
勝所以。豈不昭然。世界有眾生。故名為內多。微塵
但形色。故名為外多。此持經功德。不落無記性。所
以超越外內多也。所謂勝佛色因者。佛問須菩提。
於意云何。可以三十二相見法身如來否。答云不
也。不可以三十二相見法身如來。以何義故。不可
以三十二相為法身如來。如來說三十二相。非是
法身無為之相。但是化身有為之相故。法身無為
真實性故。色身有為影像相故。即如修行所有福
業。能成佛身相。但是應身。此於持說功德。能成法
身。亦為是劣。由彼眾相。非是正覺體性。而持說能
得大覺性故。故謂彼為劣。彼相雖劣。亦勝過施寶
之染福。況為法身因者。而不超越。是故劣亦勝也。
偈云。此降伏染福。若福德中之勝福。更能降伏可
知。故云勝佛色因也。所謂超內施福者。佛告須菩
提。若有善男子。善女人。以恒河沙等身命布施。彼
以七寶施者。是身外之財。此以身命施者。是謂內
財。捨身恒河沙數。不為不多矣。破其慳貪。不謂不
盡矣。其獲福報。視彼捨資生珍寶者。其福尤勝。何
以故。彼捨身命。苦身心故。偈云。苦身勝於彼。習此
苦因。不趨菩提。終為有漏之果。若復有人。於此經
中。乃至受持四句偈等。為他人說。是謂法施。自利
利他。能趨菩提。終成勝果。故其福勝彼無量阿僧
祇。是謂超內施福德也。此約內財較量。倍顯經勝。
然則此經名為金剛般若波羅蜜者。離文字相。故
無所說。離煩惱相。故非微塵。離人天相。故非世界。
乃至離佛色身。故非三十二相。亦離般若自性。故
非般若波羅蜜。如是最上第一希有之法。但可自
信。但可自悟。如其不悟。雖捐無量七寶以求之。必
不可得。雖捨無數身命以求之。必不可得。惟須菩
提深契其旨。能不流涕而歎其難遇乎。黃檗云。佛
<pb n="20"/>
有三身。法身說自性虗通法。報身說一切清淨法。
化身說六度萬行法。法身說法。不可以言語音聲
形相文字而求。無所說。無所證。自性虗通而已。故
曰無法可說。是名說法。報身。化身。皆隨機感現。所
說法。亦隨事應根。以為攝化。皆非真法。故曰。報化
非真佛。亦非說法者。又云。如來所說。皆為化人。如
將黃葉為金。止小兒啼。決定不實。若有實得。非我
宗門下客。且與你本體有甚交涉。故經云實無少
法可得。名為阿耨菩提。若也會得此意。方知佛道
魔道俱錯。本來清淨皎皎地。無方圓．無長短．無大
小等相。無漏無為。無迷無悟。了了見。無一物。亦無
人。亦無佛。大千沙界海中漚。一切聖賢如電拂。一
切不如心真實。法身從古至今。與佛祖一般。何處
欠少一毫毛。既會如是意。大須努力。黃檗一宗。純
是金剛大意。故知此經。實為傳佛心印者。
爾時。須菩提聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來所得慧
眼。未曾得聞如是之經。
傅大士頌曰。聞經深解意。心中喜且悲。昔除煩惱
障。今能離所知。徧計於先了。圓成證此時。宿乘無
閡慧。方便勸人持。
世尊。若復有人得聞是經。信心清淨。即生實相。當知
是人成就第一希有功德。世尊。是實相者。即是非相。
是故如來說名實相。
傅大士頌曰。未有無心境。曾無無境心。境忘心自
滅。心滅境無侵。經中稱實相。語妙理能深。證知惟
有佛。小聖詎堪任。
世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
即為第一希有。何以故。此人無我相．無人相．無眾生
相．無壽者相。所以者何。我相即是非相。人相．眾生相．
壽者相。即是非相。何以故。離一切諸相。即名諸佛。
傅大士頌曰。空生聞妙理。如蓬植在蔴。凡流信此
法。同火出蓮華。恐人生斷見。大聖預開遮。如能離
諸相。定入法王家。
佛告須菩提。如是。如是。若復有人。得聞是經。不驚．不
怖．不畏。當知是人甚為希有。
傅大士頌曰。如能發心者。應當了二邊。涅槃無有
相。菩提離所緣。無乘及乘者。人法兩俱捐。欲達真
如理。應當識本源。
何以故。須菩提。如來說第一波羅蜜。即非第一波羅
蜜。是名第一波羅蜜。
傅大士頌曰。波羅稱彼岸。於中十種名。高卑緣妄
識。次第為迷情。𦦨裏尋求水。空中覓響聲。真如何
得失。今始號圓成。
通曰。此中深讚持經得福之多者。謂得清淨之福。
非世間之福也。受持四句偈等。其福甚多。豈徒取
記誦言說。便可得福哉。貴在於信。貴在於行。如此
領受。如此修行。不著於三十二相。即得實相。與佛
何別。不著於我人眾生壽者四相。即不為世界人
天因果拘繫。惟其超三界之外。故界內之福。不足
以擬之。惟其與佛無別。故福慧兩足。人天莫敢望
也。為此金剛般若即般若離般若。威力無上。是最
上第一希有之法。信者誠難。有能信解之者。其福
豈可量哉。所謂同佛出現者。佛興於世。薄福難逢。
此經亦然。預聞者少。爾時須菩提。聞此法門。深生
信解。悲泣雨淚。捫淚而白佛言。希有世尊。佛說如
是甚深經典。謂般若智慧。照見五蘊皆空。是深般
若。今說即般若非般若。空而不空。是甚深般若。我
從昔來所得慧眼。但得人空慧。了徧計空。未曾得
聞如是之經。既空其法。復空其空。證於圓成。了無
所得。我本羅漢。隨佛出家。於此正法。昔尚不聞。是
故希有同於佛現。如是之經云何希有。以上義故。
<pb n="21"/>
佛說般若波羅蜜即非般若波羅蜜。彼智岸難量。
唯佛能知。餘無知者。故曰上義。所謂希能信解者。
若復有人。得聞是經。能生信心。此信若生。不信諸
法。故云清淨。此中有實相。於餘不共故。除佛法。餘
處無實故。以彼處未曾有。未曾生。唯信此經。則生
實相。偈云。亦不同餘法故。實相者。謂一切法無生。
亦無所生。是真如實際之相也。既生實相。則三身
功德。自此周備。當知是人成就第一希有功德。法
本無生。云何生實相耶。所謂實相者。約第一義說。
即是非相。蓋此經頓除二執。雙顯二空。空病亦空。
悉無所得。既無得無說。何相之有。若一向無相。恐
成斷滅。是故如來依世諦故說名實相。雖生實相。
不壞無生。故指非相以為實相也。若人能信諸法
無生。而不壞假名。即相而離相。即生滅而證不生
滅。以是之故。成就第一希有功德。唯佛能證之。非
小聖所及。故謂信解希有也。所謂難有修行者。須
菩提言。我今得聞如是法門。堅實深妙。親稟佛言。
信解受持。不為難事。若當來世。最後五百歲時。去
聖漸遠。正法將滅。覽斯遺教。信解法空。二邊俱離。
如是受持。甚為希有。是人非徒守記誦空言者比。
故謂為難也。所謂信修果大者。謂彼信解受持。以
何義故稱為希有。是諸眾生於此經信解及行故。
無復我相人相眾生相壽者相。此則了人無我性。
不生我等相也。所以令無我等相者。則何以故。有
所取我。是中乃生能取之相。我相自體。不外心心
所法。是心心所法。本自非有。但依世俗言說。謂有
我相人相眾生相壽者相。若以第一義說。即是非
相。此則了法無我故。證於雙空也。以何義故令人
法俱空耶。為未離乎相。即不名佛。惟離人相。離法
相。乃至離空相。一切俱離。則名諸佛。本來真實之
相也。本來雖無一物。不落斷見。實有諸佛體相。名
為大果。信能受持。證是大果。故為希有也。從爾時
須菩提聞說是經到此。言有六重。謂聞法悲啼。信
生實相。對彰難易。明無我人。法執兼亡。盡成佛道。
如斯所說皆誠諦之言。故佛印定之曰。如是如是。
重言云者。表言當之極耳。所謂信解成就者。佛言。
若復有人。得聞是經。甚深甚妙。難解難知。乃能當
聞法時。不生越怖驚愕。於非處生懼。如越正理。可
駭可訶。謂於趣生道中。而不驚於諸法無生之說
也。當思惟時。不生相續怖懼。不斷疑情怖懼無已。
謂於小乘說空說有中。而不怖於非空非有中道
之說也。當修習時。不生畏阻。不是一向畏懼畢竟
驚怖墮故。謂於無上菩提決定向往也。當知是人。
遠離眾生下劣惶惑之見。已為希有。更趣無上菩
提。肩荷如來。甚為希有。惟有此不驚不怖不畏之
心。是於最上一乘。無乘及乘者。能不生疑。乃得名
為真信解也。偈云。堅實解深義其斯之謂乎。所謂
威力無上者。以何義故。聞而不驚不怖不畏為希
有耶。以此金剛般若波羅蜜中是第一波羅蜜。偈
云。勝餘脩多羅故。云何名為第一。法身最大。由此
成就。無與等者。一切佛法中至堅至利。清淨最勝
故。偈云。大因及清淨以此。又諸佛所共說故。復謂
族胄高勝也。若約第一義說。即非第一波羅蜜。昔
未曾失。今未曾得。本無能到者。誰為第一。但約世
諦說。以其不可取不可說。故名第一波羅蜜也。說
到第一波羅蜜。已是極則。又復遣之曰。即非第一
波羅蜜。故謂威力無上也。前門門皆顯經勝。勝之
根本。不過此門。彼內外財施。在因無破惑之功。在
果無法身之德。無有如斯眾德圓備。此福望前福
聚。昇沈理別。故受持讀誦之福。為福德中之勝福
德也。前云。佛說非身。是名大身。是果無其果也。此
云。佛說第一波羅蜜。即非第一波羅蜜。是因無其
因也。因果俱不可思議。而何以有取乎。故有取之
<pb n="22"/>
疑可釋也。僧問黃檗云。文殊執劍於瞿曇前者如
何。檗云。五百菩薩得宿命智。見過去生業障者。即
你五蘊身是。以見此宿命障故。求佛求菩提涅槃。
所以文殊將智解劍。害此有見佛心故。故言你善
害。云。何者是劍。檗云。解心是劍。云。解心既是劍。斷
此有見佛心。祇如能斷見心。何能除得。檗云。還將
你無分別智。斷此有見分別心。云。如作有見有求
佛心。將無分別智劍斷。爭奈有智劍在何。檗云。若
無分別智。害有見無見。無分別智亦不可得。云。不
可以智更斷智。不可以劍更斷劍。檗云。劍自害劍。
劍劍相害。即劍亦不可得。智自害智。智智相害。即
智亦不可得。母子俱喪。亦復如是。唯黃檗洞明金
剛般若甚深義。即般若亦不可得。此其所以為無
上法門也。

金剛般若波羅蜜經宗通卷三

<sarticle>金剛般若波羅蜜經宗通卷四</sarticle>

<other>○八斷持說未脫苦果疑</other>
此疑從前捨身布施而來。若一切佛法中。般若波
羅蜜最為上者。但持說般若足矣。何用勤苦行餘
度耶。今持說者。行菩薩行。割股救鴿。投崖飼虎。如
是等行。皆名苦因。云何前捨身命布施者。即成苦
果。而此獨不成苦果耶。為遣此疑。示現般若攝持
餘度。故經云。
須菩提。忍辱波羅蜜。如來說非忍辱波羅蜜。（時本有是名忍
辱波羅蜜句非）。何以故。須菩提。如我昔為歌利王割截身體。
我於爾時。無我相．無人相．無眾生相．無壽者相。何以
故。我於往昔節節支解時。若有我相．人相．眾生相．壽
者相。應生瞋恨。須菩提。又念過去於五百世作忍辱
仙人。於爾所世。無我相．無人相．無眾生相．無壽者相。
傅大士頌曰。暴虐唯無道。時稱歌利王。逢君出遊
獵。仙人橫被傷。頻經五百世。前後極時長。承先忍
辱力。今乃證真常。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。是故佛說。菩薩心
不應住色布施。須菩提。菩薩為利益一切眾生故。應
如是布施。
傅大士頌曰。菩薩懷深智。何時不帶悲。投身憂虎
餓。割肉恐鷹飢。精勤三大劫。曾無一念疲。如能同
此行。皆得作天師。
如來說。一切諸相。即是非相。又說。一切眾生。即非眾
生。
通曰。上言金剛般若是第一波羅蜜。或謂布施為
第一者。以布施能攝餘度。不知餘度無般若。如闕
目而無導師。縱得福報。難證法身。較量優劣。斷乎
般若為第一也。故此以第一波羅蜜能攝餘度。如
忍辱。即是持戒。顏色不變。即是禪定。忍至五百世。
即是精進。而中無我人等相。即是般若也。故忍辱
不住於相。布施不住於相。方證菩提。而所謂不住
於相者。非金剛慧固莫能照了也。如是雖行忍辱。
亦是般若。以此布施。是真布施。豈彼身命布施求
世間福者可同日語哉。功德施論曰。如來忍辱波
羅蜜者。以世諦論。則名苦行。便同捨身。俱成苦果。
約第一義諦。雖行苦行。有堪忍性故。即忍辱非忍
辱。遠離有此分別心故。此名勝事。有二種義。一是
善性故。諸波羅蜜皆以善為體性故。二是彼岸。功
德不可量。非波羅蜜者。無人知彼功德岸故。由斯
得名第一最勝義。此苦行勝彼捨身遠矣。彌勒菩
薩偈曰。能忍於苦行。以苦行有善。彼福不可量。如
是最勝義。以能離相故也。如我昔為仙人。山中修
<pb n="23"/>
道。值歌利王出獵。疲極就臥。諸妃潛禮仙人。王覺。
怒其貪觀女色。乃割截其身體。節節支離解散。我
時容顏不變。無有我人等相。王乃悔過。我言大王。
我心無瞋。亦如無貪。我若真實無瞋恨者。令我此
身平復如故。作是語已。平復如故。是時若有我人
等相。應生瞋恨。不得平復如故。以無我人等相。不
見有我身割截。亦不見有王為割截。亦非愚癡罔
然不覺。一切分別都無所有。方成真實忍波羅蜜
也。彌勒菩薩偈曰。離我及恚相。實無於苦惱。共樂
有慈悲。如是苦行果。唯離我故不見苦。唯離恚故
不見惱。無苦即見共樂。無惱即見慈悲。心與慈悲
相應。雖苦不見其苦也。若菩薩苦行之時。見有苦
惱。即便欲捨菩提之心。是故應離諸相。若人不生
勝菩提心。應生瞋恨。為防此過故。謂此苦行果。非
是一時能為此忍可暫而不可常。又念過去往昔
未遇惡王。凡五百世作忍辱仙人。已於多生無我
人等相。忍之熟故。人以累苦難忍。而不知累苦能
忍也。彌勒菩薩偈曰。為不捨心起。修行及堅固。為
忍波羅蜜。習彼能學心。為何等心起行相而修行。
為何等心堅固勤求不捨菩提。此謂入初地勝義
之心。得忍邊際。即忍辱非忍辱。即是此心方便行
無住心也。我唯有此離相之行得成於忍。故能與
無上菩提相應。是故諸菩薩等。應離一切相發無
上菩提心。習彼能學無住之心。但離諸相。即得菩
提。如說坐於菩提座。永斷一切想是也。云何離相
耶。謂不應住色生心。不應住聲香味觸法生心。應
生無所住菩提之心。若心有住色等境界。即為非
住菩提也。以住菩提。故無所住。何以故。如是住者
即為非住。如有經說。菩提無住處。是故非住是住
菩提之異名也。然則不住於相。是般若智。不但攝
忍辱。且攝菩提矣。既攝菩提。何所不攝。以是義故。
佛於正答問中。說菩薩心不應住色布施。不應住
聲香味觸法布施布施。雖攝六度。然離於施物．施
者．受者三種分別。即是般若波羅蜜。故謂般若能
攝六度也。若住色等布施。即有疲乏。而菩提心不
生。不住色等布施。即不疲乏。而菩提心生。諸菩薩
摩訶薩為利益一切眾生之故。應如是布施。不住
於相。云何利益眾生修行而不住於眾生事耶。彌
勒菩薩偈曰。修行利眾生。如是因當識。眾生及事
相。遠離亦應知。故布施莫大於法施。法施莫大於
滅度一切眾生。若見有眾生可度。即是著相。是故
如來說一切諸相即是非相。又說一切眾生即非
眾生。此故以利益為修因。眾生及事相。皆應遠離
也。何者是眾生事。謂名相眾生及彼陰事故。彌勒
菩薩偈曰。假名及陰事。如來離彼相。諸佛無彼二。
以見實法故。彼眾生者。唯是名字施設。喚為眾生。
即彼假名無實體故。謂一切相貌即非相貌。如是
足明人無我也。世謂眾生為五陰所成。然彼五陰
等法無眾生體。以無實故。無能成之五陰故。謂一
切眾生即非眾生。如是足明法無我也。一切如來
明彼二相不實。故離彼相。然所以無彼人．法二相
者。以見實法故。若彼二實有者。諸佛如來應有彼
二相。何以故。諸佛如來實見故。唯諸佛見於實法。
故不見有所度之人。亦不見有能度之智。乃能無
所住而行於布施。故發阿耨多羅三藐三菩提心
者。當離一切相也。僧問黃檗。如我昔為歌利王割
截身體如何。檗云。仙人者。即是你心。歌利王好求
也。不守王位。謂之貪利。如今學人不積功累德。見
者便擬學。與歌利王何別。如見色時。壞却仙人眼。
聞聲時。壞却仙人耳。乃至覺知時。亦復如是。喚作
節節支解。云。祇如仙人忍時。不合更有節節支解。
不可一心忍。一心不忍也。檗云。你作無生見。忍辱
解。無求解。總是傷損。云。仙人被割時。還知痛否。又
<pb n="24"/>
云。此中無受者。是誰受痛。檗云。你既不痛。出頭來
覓箇甚麼。又僧問。何者是精進。檗云。身心不起。是
名第一牢強精進。纔起心向外求者。名為歌利王
愛遊臘去。心不外遊。即是忍辱仙人。身心俱無。即
是佛道。此金剛第一義也。黃檗把得便用。縱橫無
礙。是真能信解受持者。甚為希有。
<other>○九斷能證無體非因疑</other>
此疑從前第三第七中來。彼較量內外財施不及
持經。以此得菩提故。遂疑言說是因。菩提是果。以
言說證果。理則不成。何者。果是無為。無為有體。因
是有為。有為無體。無體之道。不到果中。故疑其非
因也。為遣此疑。乃說無實無虗。原不屬於有無。故
經云。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
傅大士頌曰。眾生與蘊界。名別體非殊。了知心似
幻。迷情見有餘。真言言不妄。實語語非虗。始終無
變異。性相本來如。
通曰。每誦此經。如來說一切諸相即是非相。又說
一切眾生即非眾生。此等說話。其實難信。恐人疑
為誑語。故說如來是真語者云云。以此法無實無
虗故。惟其無實。不見有諸相可得。不見有眾生可
度。惟其無虗。未嘗不現起諸相。未嘗不現起眾生。
即諸相離諸相。即眾生離眾生。是之謂無所住而
生其心。雖滅度一切眾生。而不見一眾生得滅度
也。此乃一真如法界。如來者。本此如而來。故所說
者。不異如而說。要令諸菩薩同歸於如如性海也。
傅大士偈。始於眾生與蘊界。終於性相本來如。合
上文並頌之。大有當於心。最宜詳味。刊定記曰。如
來之言。真實無異。皆如其事。不誑眾生。今說持經
必趣菩提。汝等云何不信。又以如來說於真實等。
故名如來為真實語者。真語者何。謂說佛身大菩
提法也。是真智故。實語者何。謂說小乘四諦法也。
諦是實義。如語者何。謂說大乘法有真如。而小乘
無也。不異語者何。謂說三世受記等事。更無差謬。
以上四語所說。不離利生行施等法。是法即道也。
菩提妙果。雖不住此有為法中。而利生行施等道。
實為菩提之因。此言說有為之因。能證離言無為
之果。又何疑於因果不相符哉。彌勒菩薩偈曰。果
雖不住道。而道能為因。以諸佛實語。彼智有四種。
實智及小乘。說摩訶衍法。及一切授記。以不虗說
故。秦什譯時。加不誑語。明四語總不誑也。以何法
故不誑於眾生耶。為如來所得法無實無虗故。云
何無實。如來證第一義。一切法本性無生。無生故
不曾是有也。云何無虗。既無生。豈有滅。是故非虗。
實虗二境皆不可得。於何而見其有為。於何而見
其無為哉。彌勒偈曰。順彼實智說。不實亦不虗。如
聞聲取證。對治如是說。如人聞說依言得菩提。便
謂言中有菩提。又聞言中無菩提。便謂畢竟無菩
提。不達言空而法實。故有此執。今言無實無虗。正
所以對治之也。言說文字。性本非有。言中菩提。亦
同言說。如言於火。但有火名。二俱無實。以所說法。
不能得彼證法。所以對治言中有菩提之說也。言
說無體。依而證實。不無離言之法。如言雖非火。不
無離言之火。以此所說法。隨順彼證法。證果是實。
故非虗也。所以對治言中無菩提之說也。言說非
虗非實。利生行施亦非虗非實。究竟菩提亦非虗
非實。孰謂持說不能於菩提作因哉。昔伏䭾蜜多
尊者付法於脇尊者偈云。真理本無名。因名顯真
理。受得真實法。非真亦非偽。而脇尊者付法於富
那夜奢。偈曰。真體自然真。因真說有理。領得真真
法。無行亦無止。初脇尊者至華氏國。憩一樹下。右
手指地而告眾曰。此地變金色。當有聖人入會。言
<pb n="25"/>
訖即變金色。時有長者子富那夜奢合掌前立。祖
問曰。汝從何來。答曰。我心非往。祖曰。汝何處住。答
云。我心非止。祖云。汝不定耶。答云。諸佛亦然。祖曰。
汝非諸佛。答云。諸佛亦非。祖因說偈曰。此地變金
色。預知有聖至。當坐菩提樹。覺華而成已。夜奢復
說偈曰。師坐金色地。常說真實義。回光而照我。令
入三摩諦。祖遂度出家。以法付之。此無住妙理。從
古已然。於斯信入。大不容易。
<other>○十斷如徧有得無得疑（如徧亦作真如）</other>
此疑從上不住相布施而來。功德施菩薩論曰。若
所證法無生無性。非實非虗。是即諸佛第一義身。
從此為因。二身成就。菩薩何故捨所證法。住於是
等而行施耶。真如一切時處皆有。既徧時處。即合
皆得。何故有得有不得者。為遣此疑。故經云。
須菩提。若菩薩心住於法而行布施。如人入闇。即無
所見。若菩薩心不住法而行布施。如人有目。日光明
照。見種種色。
傅大士頌曰。證空便為實。執我乃成虗。非空亦非
有。誰有復誰無。對病應施藥。無病藥還祛。須依二
空理。頴脫入無餘。
通曰。上言如來所得法。此法無實無虗。六祖云。無
實者。以法體空寂。無相可得。然中有恒沙性德。用
之不匱。故言無虗。惟其有恒沙之用。不妨行於布
施。惟其體自空寂。故應不住於法。但知布施而不
知離相。即住於實。不免執我之過。但知離相而不
知布施。即住於虗。不免證空之失。皆非中道諦也。
能離二邊而無住者。非具有根本智。及第一般若
之力。莫能契其妙也。無上菩提。非實非虗。無住布
施。非空非有。此果因一契之理。豈得謂行施便違
於真如耶。上無實無虗。承布施而來。此復以布施
證明其意。語本聯絡。傅大士偈亦極緜密。刊定記
曰。真如徧一切時。徧一切處。有得不得者。由心有
住法不住法之異耳。若住法行施。則不得真如。如
入闇中。一無所見。若無住行施。則得真如。如太陽
昇天。何所不矚。住法何以不得真如。由無般若觀
照之智。即執著色等六塵。及空有等法。由執著故。
心不清淨。為塵所染。但見布施。不見餘法。雖得染
福。不離苦果。縱有涅槃樂處。近而不達。故如闇中
無所見也。彌勒偈曰。時及處實有。而不得真如。無
智以住法。餘者有智得。不住法何以為得真如。由
於有目。具根本智。又得日光明照。通達般若。心極
清淨。決定了知佛法無性。故能悟一切法。不滅不
生。不斷不常。不一不異。不來不去。速成正覺。得大
涅槃。如是行不住施。如見種種色也。彌勒菩薩偈
曰。暗如愚無智。明者如有智。對法及對治。得滅法
如是。明與暗對。是對法也。以有智治無智。是對治
也。智生則無智滅。明生則暗滅。證寂滅法亦復如
是。真如之理周徧十方。悟亦不增。迷亦不減。得失
在人。非法有相違過也。玄沙云。汝今欲得出今五
蘊身主宰。但識取汝祕密金剛體。古人向汝道。圓
成正徧。徧周沙界。我今少分為汝。智者可以譬喻
得解。汝還見南閻浮提日麼。世間所作興營。養身
活命。種種心行作業。莫非皆承日光成立。祇如日
體還有許多般心行麼。還有不周徧處麼。欲識金
剛體。亦須如是看。祇如山河大地。十方國土。色空
明暗。及汝身心。莫非盡承汝圓成威光所現。直是
天人羣生類。所作業次。受生果報。有情無情。莫非
承汝威光。乃至諸佛成道成果。接物利生。莫非盡
承汝威光。祇如金剛體。還有凡夫諸佛麼。有汝心
行麼。不可道無便得當去也。知麼。玄沙以日喻金
剛體。暗符甚深般若之旨。心心相印。豈不其然。
須菩提。當來之世。若有善男子．善女人。能於此經受
持讀誦。即為如來以佛智慧悉知是人。悉見是人。皆
<pb n="26"/>
得成就無量無邊功德。須菩提。若有善男子．善女人。
初日分以恒河沙等身布施。中日分復以恒河沙等
身布施。後日分亦以恒河沙等身布施。如是無量百
千萬億劫以身布施。若復有人。聞此經典。信心不逆。
其福勝彼。何況書寫受持讀誦。為人解說。
傅大士頌曰。眾生及壽者。蘊上假虗名。如龜毛不
實。似兔角無形。捨身由妄識。施命為迷情。詳論福
比智。不及受持經。
須菩提。以要言之。是經有不可思議．不可稱量．無邊
功德。如來為發大乘者說。為發最上乘者說。若有人
能受持讀誦。廣為人說。如來悉知是人。悉見是人。皆
得成就不可量．不可稱．無有邊．不可思議功德。如是
人等。即為荷擔如來阿耨多羅三藐三菩提。何以故。
須菩提。若樂小法者。著我見人見眾生見壽者見。即
於此經。不能聽受讀誦。為人解說。須菩提。在在處處。
若有此經。一切世間天人阿脩羅。所應供養。當知此
處。即為是塔。皆應恭敬。作禮圍繞。以諸華香而散其處。
傅大士頌曰。所作依他性。修成功德林。終無趨寂
意。唯有濟羣心。行悲悲廣大。用智智能深。利他兼
自利。小聖詎能任。
通曰。如來深讚此經。如日光明照。見種種色。是出
世間上上智。聲聞緣覺所不能窺。唯有大乘菩薩。
智悲雙運。乃克負荷。若有人能受持此經。莫逆於
心。是於多生種諸善根。故聞斯信。信斯解。解斯行。
自利利他。不捨菩提。此乃最上乘根器。豈修世間
福者可倫哉。何為諄諄以布施較量也。布施亦六
度之一。祇知布施而不知般若。縱以身命布施至
恒沙劫數。終是識情用事。於真性無與。況眾生是
假。身命亦是假。處假作為。勞而罔功。故般若為布
施眼目。能令布施到於彼岸。足知是經是第一波
羅蜜。當尊敬而奉持之也。刊定記曰。得真如者為
由心淨。心淨由不住法。不住法緣有智。有智蓋由
聞經。故知此經有其勝德。當來之世。若有善男子．
善女人。能於此經依法修行。其名有三。一受持．二
讀誦．三演說。受者受其文。持者持其義。對文曰讀。
暗念曰誦。欲受其文故先讀。欲持其義故先誦。是
讀誦乃受持之因。然受持者思慧。讀誦者聞慧。若
無所聞。憑何讀誦。是則從他聞法。內自思惟。為得
修行智也。此名具三種法。聞思修行。為自身湻熟
故。餘者化眾生。廣說法故。彌勒菩薩偈曰。於何法
修行。得何等福德。復成就何業。如是說修行。名具
三種法。受持聞廣說。修從他及內。得聞是修智。此
為自湻熟。餘者化眾生。唯佛智慧悉知悉見是人。
既行勝因。必得妙果。當能成就無量無邊功德。然
何以顯其功德之殊勝哉。若有善男子．善女人。以
恒河沙等身命布施。初日分如是。中日分如是。後
日分亦如是。一日之間布施無倦。乃至是劫如是。
千劫如是。萬劫如是。億劫如是。無量劫中布施無
倦。以財施者。有力之家。尚可勉為。以身施者。不惜
性命。實是善行。其得福德。較之於前但以一河沙
身命施者。時事皆大。福亦最勝。彌勒菩薩偈曰。以
事及時大。福中勝福德。云何勝。以事勝故。即一日
時捨多身故。復多時故。若復有人聞此經典。如石
投水。信心不逆。即此信根。能趣菩提。視彼布施未
忘於我者。天地懸殊。其福為尤勝也。何況書寫受
持讀誦。信而好。好而樂。憶持不忘。浹於心髓。時復
為人解說甚深義趣。不徒自度。且以度人。彼以相
施。此以無相施。其功德豈可勝道哉。所云得何等
福德者蓋如此。又云復成就何業者。何以竟其說
耶。以要言之。是經有無量功德不可思議。是經有
無邊功德不可思議。無量無邊思議可及者。菩薩
二乘或可測度。惟其不可心思。不可擬議。非名相
之境。惟證乃知。是功德殊勝。福果堅牢。為獨性所
<pb n="27"/>
獲之福。非餘者所知。於聲聞等是不共性故。故此
法門。下劣根器。每不欲聞。如來為發大乘者說。回
心向大。入菩薩乘。是由漸而入者。為發最上乘者
說。直趨無上菩提。更不落於階級。是由頓而入者。
但一佛乘。更無餘乘。由權教則名之曰大乘。即大
乘亦非乘。則名之曰最上乘。是世間希聞希信之
法也。彌勒菩薩偈曰。唯依大人說。及希聞信法。若
有人能聞說此經。受持讀誦以自利。廣為人說以
利他。二利兼行。不離般若。是故如來悉知是人。悉
見是人。智慧增長。福德亦與之增長。皆得成就。不
可量。至長也。不可稱。至重也。無有邊。至廣也。如是
不可思議之功德。偈曰。無上因增長。又曰。滿足無
上界。圓滿資粮。能令佛種不斷。如是人等。則為荷
擔如來無上菩提。背負曰荷。在肩曰擔。謂以大悲
下化。以大智上求。以大願雙運。安於精進肩上。從
煩惱生死中出。念念不住。直至菩提真性。自他一
時解脫。方捨此擔。是名受持真妙法。由彼持法。即
是持菩提也。云何如來唯為大乘者說。何故持說
名為荷擔菩提耶。以樂小法者。著我人眾生壽者
等見。不能受持為人解說。何名小法。誰為樂小之
人。四諦因緣。名為小法。聲聞緣覺。即是樂小之人。
滯情於中。乃名為樂。彼有法執。此顯三空。是其非
處。故不能持說也。當知能持說者。即是廣大信解。
樂大法者。即是甚深信解。不著我人眾生壽者等
見。能成就最上法器。荷擔如來種種力用。故佛為
說此經也。是一切諸佛從此經生。一切善法從此
經出。在在處處若有此經。一切世間天人等所應
供養。此經乃超出三界之法。諸在三界中者應供
養也。當知此處即為是塔。如佛像貌安住於中。皆
應恭敬作禮圍繞。人能演法。功與塔等。地雖無思。
持說者故當以種種華香而散其處。如雨華讚歎。
重其法。因重其處也。其處尚當恭敬。況人得真實
妙法。豈不為人恭敬而得福報也乎。彌勒菩薩偈
曰。受持真妙法。尊重身得福。所謂成就不可思議
功德者此也。百丈云。祇如有人。以福智四事供養
四百萬億阿僧祇世界六趣四生。隨其所欲。滿八
十年。後作是念。然此眾生皆已衰老。我當以佛法
而訓導之。令得須陀洹果。乃至阿羅漢道。如是施
主。但施眾生一切樂具。功德尚自無量。何況令得
須陀洹果。乃至阿羅漢道。功德無量無邊。尚不如
五十人聞經隨喜功德。報恩經云。摩耶夫人生五
百太子。盡得辟支佛果。而皆滅度。各各起塔供養。
一一禮拜。歎言。不如生於一子得無上菩提。省我
心力。祇如今於百千萬眾中有一人得者。價值三
千大千世界。所以常勸眾人須玄解自理。自理若
玄。使得福智。如貴使賤。亦如無住車。若守此作解。
名髻中珠。亦名有價寶珠。亦名運糞入。若不守此
作解。如王髻中明珠與之。亦名無價大寶。亦名運
糞出。佛直是纏外人。却來纏內與麼作佛。直是生
死那邊人。直是玄絕那邊人。却來向這岸與麼作
佛。百丈故是最上法器。荷擔如來無上菩提。乃能
為人解說。符合金剛甚深義趣。不為樂小法者見
解。是最上乘的派也。
復次。須菩提。若善男子．善女人。受持讀誦此經。若為
人輕賤。是人先世罪業。應墮惡道。以今世人輕賤故。
先世罪業即為消滅。當得阿耨多羅三藐三菩提。
傅大士頌曰。先當有報障。今日受持經。暫被人輕
賤。轉重復還輕。若了依他起。能除徧計情。常依般
若觀。何慮不圓成。
六祖口訣云。佛言持經之人。合得一切人恭敬供
養。為多生有重業障故。今生雖持此經。常被人輕
賤。不得敬養。自以持經故。不起我人等相。不問冤
親。常行恭敬。有犯不較。常修般若波羅蜜。歷劫重
<pb n="28"/>
罪悉皆消滅。又約理而言。先世即是前念妄心。今
世即是後念覺心。以後念覺心。輕前念妄心。妄不
能住。故云先世罪業即為消滅。妄念既滅。罪業不
成。即得菩提。此理事二解。皆約觀行。與傅大士頌
無異。梵本中有言此為善事。謂遭輕辱時。顯被辱
之人有福德性故。祖云。自以持經故。不起我人等
相。不問冤親。常行恭敬。正與善事意符合。大論云。
先世重罪。應入地獄。以行般若故。現世輕受。譬如
重囚應死。有勢力護。則受鞭杖而已。持經無我相
等。即煩惱障盡。極惡消滅。即業障盡。不墮惡道。即
報障盡。三障既滅。三德必圓。故云。當得菩提也。功
德施論曰。如來品說。若復有人受持此經。乃至演
說。是人現世或作惡夢。或遭重疾。或被驅逼。強使
遠行。罵辱鞭打。乃至殞命。所有惡業。咸得消除。復
有頌言。若人造惡業。作已生怖畏。自悔若向人。永
拔其根本。將心悔過。尚除根本。何況有人受持正
法者乎。如餘教說。業雖經百劫。而終無失壞。眾緣
會遇時。要必生於果。非有相違。此復云何。且十不
善惡趣之業。由持正法。泣悔先罪。惡趣果雖永不
生。然於現身受諸苦報。現受諸苦。豈失壞耶。不生
惡趣。非拔根耶。若有無間決定業者。命終之後。定
生彼故。應住劫受。須臾出故。如阿闍王等。是故無
違。持說此經。不但轉重令輕。轉輕令無而已。又謂
當得菩提。彌勒菩薩偈曰。及遠離諸障。復能速證
法。唯其能速證法。故諸報障不難離也。僧問雲居。
承教有言。是人先世罪業。應墮惡道。以今世人輕
賤故。先世罪業即為消滅。此意如何。居云。動則應
墮惡道。靜則為人輕賤。崇壽稠云。心外有法應墮
惡道。守住自己為人輕賤。天童頌云。綴綴功過。膠
膠因果。鏡外狂奔演若多。杖頭擊著破竈墮。竈墮
破．來相賀。却道從前辜負我。雪竇頌云。明珠在掌。
有功者賞。胡漢不來。全無伎倆。伎倆既無。波旬失
塗。瞿曇瞿曇。識我也無。復云。勘破了也。此諸尊宿。
直向自性經中明了受持。無絲毫滲漏。罪福從何
而有。此乃超過一切因果之談。是善能持經者。
須菩提。我念過去無量阿僧祇劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。須菩提。若善男子．善女人。於後
末世。有受持讀誦此經。所得功德。我若具說者。或有
人聞。心即狂亂。狐疑不信。須菩提。當知是經義不可
思議。果報亦不可思議。
通曰。真如雖徧一切處。要假修持而得。非是無修
而自得也。修之云者。熏修此般若智。不住於相。即
合無生之理。非是修住相功行所可得也。緣此般
若無相。非思議所及。故持經功德。亦非思議所及。
不但先世罪業默為消除。雖先世供佛功德亦難
比量。何者。彼有為之業恒小。而無為之理恒大也。
刊定記曰。我念過去無量阿僧祇劫。於然燈佛前。
得值多佛。一一供養承事。因地修行。經三無數劫。
第一劫滿。遇寶髻如來。第二劫滿。遇然燈如來。第
三劫滿。遇勝觀如來。今云然燈前者。即第二劫中
也。那由他者。數當萬萬。而又有八百四千萬億之
多。供佛功德最大。供養多佛。則功德最多。尚且經
無數劫。方能成佛。若復有人。於後末世。正法將滅
之時。能受持此經。廣為人說。所得功德。能證菩提。
偈云。速獲智通性。以多福德莊嚴。速疾滿足故。視
我供養諸佛功德。不啻百倍千萬億倍。乃至算數
譬喻所不能及。如微塵數恒河沙數。皆數中之譬
喻也。然所以不能及者。有二義。一．彼得福德。此得
菩提故。二．彼有我相。此無我相故。無相似性。故不
相及。以上凡五度較量。尚未具說。若具說者。人心
<pb n="29"/>
狐疑惑亂。聞此功德威力。於前福聚。殊絕懸遠。修
福之人。決不能信。當知是經義。無量無邊不可思
議。持說是經者所得果報。亦無量無邊不可思議。
彌勒菩薩偈曰。成種種勢力。得大妙果報。所謂攝
受四天王釋提桓因梵天王等成就勢力故。即是
世妙事圓滿。果報極尊貴。又曰。如是等勝業。於法
修行知。謂於此法修行。應知獲斯業也。惟其無量
無邊。故曰大。即是多性。惟其不可思議。故曰妙。即
是勝性。皆非凡情所測。持經功德。其勝不可具說
如此。前五度較量。謂外財兩度。內財兩度。佛因一
度。且第一以一三千界七寶布施較量不及。第二
以無量三千界寶施較量不及。第三以一河沙數
身命布施較量不及。第四以無量河沙數身命布
施較量不及。第五以如來因地供養諸佛功德較
量不及。此五重較量。至於算數譬喻所不能及。其
勢亦不能具說。所以者何。因不同故。此持經少分
福。於最勝果即成因性。總前布施福聚。亦不成因。
不能得真實果故。況修世福者。沈酣世福中無窮
無盡。寧有轉頭時耶。宜乎信受此經者之難其人
也。僧問洛浦。供養百千諸佛。不如供養一無心道
人。百千諸佛有何過。無心道人有何德。浦云。一片
白雲橫谷口。幾多歸鳥盡迷巢。丹霞頌云。拾得疏
慵非覺曉。寒山懶惰不知歸。聲前一句圓音美。物
外三山片月輝。若果如寒山．拾得。證於無心地位。
則供養百千諸佛。亦分外事耳。
金剛般若波羅蜜經宗通卷四

<sarticle>金剛般若波羅蜜經宗通卷五</sarticle>

<other>○十一斷住修降伏是我疑</other>
此疑從前文無我人等相而來。謂如所教住修降
伏。遠離前十種疑執過患。豈是無我。若無我者。教
誰住修降伏耶。此疑甚微細。要離我住．我修．我降
伏心。方得修因清淨。故重申前請。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相人相眾生相壽者相。則非菩薩。所以者何。須菩
提。實無有法發阿耨多羅三藐三菩提心者。
傅大士頌曰。空生重請問。無心為自身。欲發菩提
者。當了現前因。行悲疑似妄。用智最言真。度生權
立我。證理即無人。
通曰。須菩提重立問端。說者謂前段說人無我。此
段說法無我。古德相傳。不為無見。但人無我云者。
謂斷見惑。法無我云者。謂斷思惑。須菩提示阿羅
漢果。已證人法雙空。何須更問。第所問菩薩位中。
自初地至七地。有俱生我執。自八地至十地。有俱
生法執。俱生我執者。雖已斷前七識。尚執藏識為
我。至八地捨藏。尚執能捨之者。是為法執。其間執
情最為微細。非金剛慧莫能破之。故自初地至等
覺。立為金剛十種深喻。皆所以蕩除此執也。須菩
提前所問者。降伏俱生我執之意居多。後所問者。
降伏俱生法執之意居多。二執雖略有淺深。至金
剛道後異熟空。則降伏殆盡。而證於常住真心矣。
須菩提問如來所說安住降伏之法。至不可思議
境界。必無我相可得。又說果報亦不可思議。然則
受果報者誰乎。若果無我以受果報。則修因之時。
誰為安住。誰為降伏。隱然有一法我在也。佛說若
是菩薩發無上菩提心者。何嘗有我。當生如是無
我之心。謂我應滅度一切眾生。令入無餘涅槃。滅
度一切眾生已。而不見有一眾生實滅度者。內不
<pb n="30"/>
起於能度之心。外不見於可度之眾。念既不生。即
是無我。無我斯名菩薩也。以何義故。普度眾生而
不起眾生之念耶。若菩薩有我度眾生之念。即是
我相。有眾生為我所度之念。即是人相。人我未忘。
即是眾生相。有涅槃可入。即是壽者相。有此四相。
是顛倒行。非清淨因。不得名為發心菩薩也。彌勒
菩薩偈曰。於內心修行。存我為菩薩。此即障於心。
違於不住道。惟其與無住相違。故遠於無上菩提
也。夫滅度眾生者。是廣大心。令入涅槃者。是第一
心。不見滅度者。是常心。遠離四相者。是正智心。生
如是四種利益眾生之心。方可謂與無上菩提相
應。設有一法能發是心者。則謂之有我可也。以今
觀之。前無所化之境。次無能化之心。心境俱忘。能
所俱寂。實無有法發菩提心者。以第一義中。即最
初一念發菩提心者。尚自無有。而又誰為之我耶。
唯無有一法能發菩提心。故菩提不可得。菩提不
可得。故眾生不可得。眾生不可得。故四相不可得。
實際理地。一法不存。此其所以為金剛般若甚深
義也。黃檗云。為汝起心作佛見。便謂有佛可成。作
眾生見。便謂有眾生可度。起心動念。總是汝見處。
若無一切見。佛有何處所。如文殊纔起佛見。便貶
向二鐵圍山。僧云。今正悟時。佛在何處。檗云。問從
何來。覺從何起。語默動靜一切聲色。盡是佛事。何
處覓佛。虗空世界皎皎地。無絲毫許與汝作見解。
所以一切聲色。是佛之慧目。法不孤起。仗境方生。
為物之故。有其多智。終日說。何曾說。終日聞。何曾
聞。所以釋迦四十九年說。未曾說著一字。僧云。若
如此。何處是菩提。檗云。菩提無是處。佛亦不得菩
提。眾生亦不失菩提。不可以身得。不可以心求。一
切眾生。即菩提相。僧云。如何發菩提心。檗云。菩提
無所得。你今但發無所得心。決定不得一法。即菩
提心。菩提無住處。是故無有得者。故云我於然燈
佛所。無有少法可得。佛即與我授記。明知一切眾
生。不應更得菩提。你今問發菩提心。謂將一箇心
學取佛去。唯擬作佛道。任汝三祇劫修。亦祇得箇
報化佛。與你本源真性佛。有何交涉。故云外求有
相佛。與汝不相似。妙哉論也。足為此段疏義。
<other>○十二斷佛因是有菩薩疑</other>
此疑從上實無有法發菩提心者而來。功德施論
曰。若無菩薩發趣大乘。則無有因證於佛果。成滿
四種利益之事。云何世尊然燈佛所而得授記。汝
於來世當得作佛。號釋迦牟尼。能成四種利益眾
生事。為遣此疑。故經云。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛則不與我授記。汝於來世。當得作佛。號釋
迦牟尼。以實無有法得阿耨多羅三藐三菩提。是故
然燈佛與我授記。作是言。汝於來世。當得作佛。號釋
迦牟尼。
通曰。須菩提之為有我疑者至微矣。始而疑安住
降伏者存我。是以降伏之智為我也。既聞實無有
法發菩提心者。智實不生。安得有我。已又疑若不
發心。即無菩薩。誰作佛因。不知佛於然燈佛所。實
無有法發菩提心。又何疑於菩薩乎。是無一法可
得者。正作佛之因也。已又疑無法可得。無佛可成。
將不墮於空見乎。不知諸法如義。不有不無。正是
中道第一義。惟其不有不無。故一切法即佛法。非
大身名大身。何至絕無佛法也。佛既如是。菩薩亦
如是。若有一法可得。即著四相。即非莊嚴。惟其即
佛法非佛法。即莊嚴非莊嚴。即通達無我之義。方
<pb n="31"/>
得名為菩薩。方得成作佛之因也。此四段疑。本屬
一氣。故總括於此。刊定記曰。汝意之中。頗謂我於
然燈佛所得菩提否。我昔買華供佛。布髮掩泥。蒙
佛授記。當得作佛。號釋迦牟尼。汝以為是行菩薩
行耶。於無上菩提有所得耶。須菩提答云。不也。我
意不謂如來得菩提也。我已解佛所說之義。夫菩
提之法。寂滅無生。離諸分別。佛於然燈佛所。見身
清淨。見佛清淨。無能得之心。亦無所得之法。是授
記聲。不至於耳。實無有法得無上菩提。佛即印定
之曰。如是如是。如來實無有法得無上菩提。若存
能所。心境不亡。則是有法。由有法故。不順菩提。佛
即不與授記。唯離能所。心境兩忘。則無有法。由無
法故。則順菩提。故佛與之授記。我於彼時所修諸
行。實無有一法得菩提者。以行而言。行行無得。以
念而言。念念無得。彌勒菩薩偈曰。以後時授記。然
燈行非上。謂然燈授記釋迦後當作佛。非有勝上
因行。可於彼處證得菩提。惟無所得。故蒙授記。而
又何疑於菩薩發無上菩提心者實無有法乎。玄
沙問鏡清。古人道。不見一法。是大過患。你且道不
見甚麼法。清指露柱云。莫是這箇法麼。沙云。浙中
清水白米從你喫。佛法未夢見在。天童拈云。鏡清
當時恁麼答。玄沙末後恁麼道。還相契也無。然則
鏡清久不作佛法夢。也須是玄沙同參始得。
<other>○十三斷無因則無佛法疑</other>
此疑從上釋迦於然燈行因實無有得而來。若無
行因。則不得阿耨菩提。若無菩提。即無諸佛如來。
寧不一切皆無耶。為遣此疑。故經云。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中．無實無虗。是故如來說。一切法皆是佛法。
須菩提。所言一切法者。即非一切法。是故名一切法。
須菩提。譬如人身長大。須菩提言。世尊。如來說。人身
長大。即為非大身。是名大身。
通曰。上言以無所得故得授尊記。所云無所得者。
豈同龜毛兔角。一無所有哉。真如性體。周徧法界。
如如不動。即是諸經所言法法皆如之義。真如者
無實無虗。若有可得者。得即言實。失即言虗。唯無
所得。此二俱遣。正顯中道第一義諦也。何以謂之
無實。即一切法非一切法。即大身非大身。即是無
實也。何以謂之無虗。非一切法是名一切法。非大
身是名大身。即是無虗也。無實無虗。遠離空有二
邊。固知所云無得者。殆超出有無之表。不可以有
無論也。功德施論曰。佛者覺也。菩提者亦覺也。覺
不應更得覺。故如來無一法可得。雖無一法可得。
未嘗無如來。以真如是佛故。真如者即諸法如義。
如來即是實性真如異名。本自不生。本自不滅。以
無顛倒。故名實性。以無改變。故名真如。若有人言。
既有如來。既有菩提。以得菩提。方名如來。若如來
於然燈佛所。不見有法。能得菩提。昇於覺座。無有
是處。是人以彼實有菩薩行者。非實語也。以彼於
菩提有所得者。亦非實語也。法即菩提之法。佛即
菩提。豈有得耶。偈曰。菩提彼行等故。若是菩薩行
行之時。實無可行。諸佛亦爾。無法可證正等菩提。
然則如來終不得菩提耶。然如來所得無上菩提。
得即無得。於是中無實無虗故。是故如來所得菩
提。非實有為相故。有為相者。謂由因造。如五陰等。
彼菩提法。無色等相。故曰無實。彼即於色等非相。
色等相無。是其自相。彼即菩提相故。偈言。彼即非
相相。以不虗妄說。故曰無虗。非謂證於無所得法。
而不該於一切也。是故佛說一切法皆是佛法。一
切凡聖等法。非以自體為體。並以真如為體。真如
但是佛所覺悟。故一切法名為佛法。彌勒菩薩偈
<pb n="32"/>
曰。是法諸佛法。一切自體相。然所言一切色聲等
法者。未曾一法有可得性。惟無性即不能持其自
體相。即非一切法也。若一切色聲等法皆不是法。
云何名一切法耶。於無性中假言說故。由不是法。
即非是有為相故。此成其法。是一切即真如之一
切。是諸法即真如法自性也。以無彼法相。常不住
持彼法相。畢竟能持非有之相。真如法身之體固
自如是。譬如人身長大。如前文身如須彌山王。不
自分別。而成大體。依彼法身。說此大身喻也。何以
謂之大身耶。謂煩惱障。所知障。二障無故。名圓具
身。即是具足法身也。此有二種義。一者徧一切境。
謂真如之性。隨於所在而不異故。一切眾生咸共
有故。二者功德大。謂修行功德不可思議。與大體
相應。以是之故。說名大身也。須菩提深契此意。故
謂如來所說人身長大。非徒為有身說也。以色身
依實義說。真如性中。無有有為諸相。不見其生。安
有於大。即為非大身也。以有真如體故。即是無生
之性。謂之非身。即此非身。名為妙大之身。非色身
之謂也。彌勒菩薩偈云。依彼法身佛。故說大身喻。
身離一切障。及徧一切境。功德及大體。故即說大
身。非身即是身。是故說非身。能知非身之為大身。
足信無得之為真得也已。又何疑於無佛法哉。僧
問雲門。如何是一代時教。雲門云。對一說。此即一
切法之謂也。雪竇頌云。對一說。大孤絕。無孔鐵鎚
重下楔。閻浮樹下笑呵呵。昨夜驪龍拗角折。別別。
韶陽老人得一橛。僧問雲門。不是目前機。亦非目
前事。如何。門云。倒一說。此即非一切法之謂也。雪
竇頌云。倒一說。分一節。同死同生為君訣。八萬四
千非鳳毛。三十三人入虎穴。別別。擾擾怱怱水裏
月。又僧問雲門。如何是清淨法身。門云。華藥欄。此
即人身長大之謂也。僧云。便恁麼去時如何。門云。
金毛獅子。此即為非大身之謂也。雪竇頌云。華藥
欄。莫顢頇。星在秤兮不在盤。便恁麼。大無端。金毛
獅子大家看。此諸法如義。甚深甚密。須從雲門葛
藤穿過。方許少分相應。
<other>○十四斷無人度生嚴土疑</other>
此疑同十二疑。皆從第十一疑中實無有法發心
者而來。若無有法發菩提心者。即無菩薩。教誰度
生。教誰嚴土哉。前疑無佛。此疑無菩薩。故曰菩薩
亦如是。為遣此疑。故經云。
須菩提。菩薩亦如是。若作是言。我當滅度無量眾生。
則不名菩薩。何以故。須菩提。實無有法名為菩薩。是
故佛說。一切法無我．無人．無眾生．無壽者。須菩提。若
菩薩作是言。我當莊嚴佛土。是不名菩薩。何以故。如
來說。莊嚴佛土者。即非莊嚴。是名莊嚴。須菩提。若菩
薩通達無我法者。如來說名真是菩薩。（魏陳唐三譯重菩薩二字）。
傅大士頌曰。人與法相待。二相本來如。法空人是
妄。人空法亦祛。人法兩俱實。授記可非虗。一切皆
如幻。誰言得有無。
通曰。前說菩薩發菩提心。尚有菩提可得。至此則
實無有法發心者。發心且無。而況於菩提乎。前說
菩薩不見有眾生可度。尚有菩薩可得。至此則實
無有法名為菩薩。菩薩且無。而況於眾生乎。故知
前所斷者俱生我執。此所斷者俱生法執。蓋微乎
其微矣。傅大士云。人法兩俱實。授記可非虗。唯人
法俱虗。故授記非實也。通前三疑。一口道盡。功德
施論曰。上所說因清淨相。義未圓滿。為滿足故。再
申前意。故謂如來於然燈佛所無少法可得。修因
清淨。不但如來為然。諸菩薩亦如是。若作是言。我
當滅度無量眾生。則見我為能度。眾生為所度。心
境未忘。即是顛倒。不得名為菩薩也。何故一作是
念。便不名菩薩耶。真如性中。毫末不存。實無少法
可得。名為菩薩。若舉心動念。即乖法體。是故佛說
<pb n="33"/>
一切法即是佛法。無我無人無眾生無壽者。第一
義中。無菩薩。無凡夫。真界平等。不宜自生分別故。
違之則見有四相。即是眾生。順之則不見四相。即
是菩薩。畢竟無一法可得也。若菩薩作是言。所修
六度萬行。為欲莊嚴佛土。不有淨因。安得淨果。是
於色等聚所成佛土染著因故。亦不名為菩薩也。
何故莊嚴亦不名為菩薩耶。如來所說莊嚴佛土
者。第一義中。不見有能嚴所嚴。實義無生故。即非
莊嚴也。本既無生。何為復有是名。但依俗諦言說。
故以是非莊嚴者。嚴與不嚴。等無有二。是名真莊
嚴也。彌勒菩薩偈曰。不達真法界。起度眾生意。及
清淨國土。生心即是倒。夫上嚴佛土。是為大智。下
度眾生。是為大悲。此皆菩薩分內事。一作於念。便
非菩薩。然則起何等心。方名為菩薩耶。若有眾生
及菩薩。通達無我法者。無我法有二種。一是眾生
所有法。一是菩薩所有法。若能自智信者。若世間
智。若出世間智。信解一切法無性。一切法無性。不
但離於人我。抑且離於法我。終日莊嚴而未嘗莊
嚴。終日度生而未嘗度生。是真無相。是真無住。如
來說名真是菩薩。重說菩薩。一是攝世諦菩薩。一
是出世諦菩薩。真可授記作佛者也。彌勒菩薩偈
曰。生眾及菩薩。知諸法無我。非聖自智信。及聖以
有智。雖非菩薩。而自智能信。即是菩薩。以有智慧
故也。黃檗云。諸佛菩薩與一切蠢動含靈。同此大
涅槃性。性即是心。心即是佛。佛即是法。一念離真。
皆為妄想。不可以心更求於心。不可以佛更求於
佛。不可以法更求於法。故學道人直下無心。默契
而已。擬心即差。以心傳心。此為正見。慎勿向外逐
境。認境為心。為有貪瞋癡。即立戒定慧。本無煩惱。
焉用菩提。故祖師云。佛說一切法。為除一切心。我
無一切心。何用一切法。本源清淨佛上。更不著一
物。譬如虗空。雖無量珍寶莊嚴。終不能住。佛性同
虗空。雖無量功德智慧莊嚴。終不能住。但迷本性。
轉不見耳。所謂心地法門。萬物皆依此心建立。遇
境即有。無境即無。不可於淨土上轉作境解。所言
定慧。鑑用歷歷。寂寂惺惺。見聞覺知。並是境上作
解。暫為中下根人說即得。若欲親證。皆不可作如
此見解。盡是境法。有沒處。沒於有地。但於一切法
不作有無見。即見法也。黃檗直從貼體法見上刮
併殆盡。真所謂通達無我法者。
<other>○十五斷諸佛不見諸法疑</other>
此疑從上菩薩不見眾生可度。佛土可淨而來。若
菩薩不見彼是眾生。不見我為菩薩。斯則不見自
他等相矣。若如是。諸佛不見諸法。都無智眼。為有
境可得耶。無境可得耶。此中說無境界。故經云。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
傅大士頌曰。天眼通非閡。肉眼閡非通。法眼唯觀
俗。慧眼直緣空。佛眼如千日。照異體還同。圓明法
界內。無處不含容。
日月殊光如來解曰。言肉眼者。照見胎卵濕化色
身起滅因緣也。言天眼者。照見諸天宮殿雲雨明
暗五星二曜旋伏因緣也。言慧眼者。照見眾生慧
性淺深上品下生輪迴託蔭因緣也。言法眼者。照
見法身徧充三界。無形無相。盡虗空徧法界因緣
也。言佛眼者。照見佛身世界無比。放光普照破諸
黑暗。無障無礙圓滿十方。尋光見體知有涅槃國
土也。此五眼如來。其中若有上根上智之人。能識
此五種因緣。即名為大乘菩薩也。
<pb n="34"/>
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說。諸
心皆為非心。是名為心。所以者何。須菩提。過去心不
可得。現在心不可得。未來心不可得。
傅大士頌曰。依他一念起。俱為妄所行。便分六十
二。九百亂縱橫。過去滅無滅。當來生不生。常能作
此觀。真妄坦然平。
通曰。前云以佛智慧悉知是人。悉見是人。所重在
佛眼也。佛眼者。四皆殊勝。佛眼之外。無別四眼。如
來知見無二。故前說五眼。後說若干種心。如來悉
知。以眾生心皆真心所現少分之法。如來證真實
心。豈有諸妄而不覩耶。故能通達無我法者。正與
如來真心相應。所以能悉知悉見也。刊定記曰。諸
佛菩薩。遠離能所分別。不見一法可得。豈都無所
見耶。然真實智眼。照了前境。略有五種。一者肉團
中有淨色根。見障內色。名為肉眼。佛具諸根故有
肉眼。二者於肉眼邊。引淨天眼。見障外色。名為天
眼。三者以根本智。洞析真理。名為慧眼。四者以後
得智。說法度人。名為法眼。前四在佛。迥異二乘．菩
薩所得。總名佛眼。如來具足五眼。無所不矚。此約
能見五眼以名見淨。下約所知諸心以明智淨。彌
勒菩薩偈曰。雖不見諸法。非無了境眼。諸佛五種
實。以見彼顛倒。欲明如來之智微妙能知。故約所
知之境廣多以顯。於意云何。如恒河中所有沙數。
佛說是沙不。如是。世尊。如來說是沙。此約一箇恒
河以數沙也。於意云何。如一恒河中所有沙數。如
是沙等恒河。此約一河中沙以數河也。是諸恒河
所有沙數。佛世界如是。寧為多不。是約諸恒河中
沙以數界也。佛告須菩提。爾所國土中。所有眾生。
若干種心。約爾所界中眾生心量若是其多也。若
干種心。不出於染淨二種。而如來悉能知之者。則
何以故。彼等諸心。取著妄境。皆是六識顛倒。為心
流轉。種種差別。何故如來說名非心。由無持故。心
即流散。以彼住於虗妄。不住於真實。非心所住也。
彌勒菩薩偈曰。種種顛倒識。以離於實念。不住彼
實智。是故說顛倒。若如是不住者。遠離彼四念處。
既無執持。隨緣常轉。即是相續顛倒。名虗妄性。所
以說諸心為顛倒識者。何謂也。以於過現未來求
不得故。過去心已滅故。未來心未生故。即過去未
來以驗現在。其現在虗妄分別。即是徧計所執。自
性非有。故此流轉之心。皆是妄識所緣。無有三世
性故。故如來悉知悉見。說名非心。所貴佛眼者。不
取其能知眾生之妄心。取其知妄心皆不可得也。
妄心既不可得。即是真心。真心不滅。是名為心。此
之謂正知正見。豈彼肉眼比智可及乎。昔有西天
大耳三藏到京。云得他心通。肅宗命忠國師試驗。
三藏纔見師。便禮拜立於右邊。師問曰。汝得他心
通耶。對曰。不敢。師曰。汝道老僧即今在甚麼處。曰。
和尚是一國之師。何得去西川看競渡。良久再問。
汝道老僧即今在甚麼處。曰。和尚是一國之師。何
得却在天津橋上看弄猢猻。師良久復問。汝道老
僧只今在甚麼處。藏罔測。師叱云。這野狐精。他心
通在甚麼處。藏無對。後僧問仰山曰。大耳三藏第
三度為甚麼不見國師。仰曰。前兩度是涉境心。後
入自受用三昧。所以不見。又有僧問玄沙。沙曰。汝
道前兩度還見麼。玄覺云。前兩度見。後來為甚麼
不見。且道利害在甚麼處。又僧問趙州。大耳三藏
第三度不見國師。未審國師在甚麼處。州云。在三
藏鼻孔上。後僧問玄沙。既在鼻孔上。為甚麼不見。
沙云。只為太近。天童拈云。三藏不見國師則且置。
<pb n="35"/>
你道國師自知下落處麼。若謂自知。則百鳥銜華。
諸天供養。未有休日。且道正當恁麼時。落在什麼
處。昔德山至澧陽。路上見一婆子賣餅。因息肩買
餅點心。婆指擔曰。這箇是甚麼文字。山曰。青龍疏
鈔。婆曰。講何經。山曰。金剛經。婆曰。我有一問。你若
答得。施與點心。若答不得。且別處去。金剛經道。過
去心不可得。現在心不可得。未來心不可得。未審
上座點那箇心。山無語。遂往龍潭。發明己事。將疏
鈔堆法堂前。舉火炬曰。窮諸玄辨。若一毫置於太
虛。竭世樞機。似一滴投於巨壑。遂焚之。故了知不
可得心。若忠國師．德山者。可謂具佛眼矣。
<other>○十六斷福德例心顛倒疑</other>
此疑從上心住顛倒而來。如來悉知眾生若干種
心。又悉知成就無量福德。心既流轉。是虗妄性。所
有福聚。亦並成虗。此既是妄。即同顛倒。何名善法。
然則修行諸善法。不落於空乎。為遣此疑。故經云。
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
自在力王如來解曰。此雖如是布施。只是有礙之
寶。不是無為清淨功德。是故如來不說多也。若有
菩薩。以盧舍那身中七覺菩提。持齋禮讚。從其心
燈。化生功德。不生不滅。堅如金剛。乘香華雲。入無
邊界。起光明臺。供養十方一切諸佛。此是無為功
德見性之施。化為菩薩。頌曰。廣將七寶持為施。如
來不說福田多。若用心燈充供養。威光徧照滿娑
婆。
通曰。前須菩提說。是福德即非福德性。是故如來
說福德多。以福德性不墮諸數。故非多寡可論。說
福德多者。但指世福言也。須菩提以真諦較俗諦。
故以世福之多不如其無。世尊則以真諦即俗諦。
惟以福德之無故言其多。且福德有性。即是福德
有實。今并其性而無之。不住於真。不住於俗。正以
顯中道諦也。刊定記曰。流轉之心。可是於妄。所言
福聚。體不是虗。如以布施為因。以七寶為緣。施徧
於大千世界。則福亦徧於大千世界。豈不甚多。然
無正覺智慧所持。成有漏因。得福雖多。有福德實
性可得。如來不謂之多也。以住相布施。是其顛倒
故。若不住相而行布施。由是正覺智慧所持。成無
漏因。雖無福德可得。以無福德實性。故其多不可
量也。是故如來說得福德多。以第一義中。本無取
蘊。故無有實。以依俗諦。但有言說。故言其多。是即
智之所持。非顛倒也。前眾生心住於相。是名顛倒。
以其違於本來空寂之體故。此布施不住於相。非
是顛倒。以其順於本來空寂之體故。彌勒菩薩偈
曰。佛智慧根本。非顛倒功德。以是福德相。故重說
譬喻。如是五眼所見。都無所得。是佛境界。以是應
知離相淨因。無境可得。故通達無我法者。無知而
無乎不知。無見而無乎不見也。德山上堂。若也於
己無事。則勿妄求。妄求而得。亦非得也。汝但於事
無心。無心於事。則虗而靈。空而妙。若毛端許。言之
本末者。皆為自欺。何故。毫釐繫念。三塗業因。瞥爾
情生。萬劫羈鎖。聖名凡號。盡是虗聲。殊相劣形。皆
為幻色。汝欲求之。得無累乎。及其厭之。又成大患。
終而無益。德山故熟於金剛之旨。不覺縷縷而出。
如上名言。一一得無惑去。方可名般若智也。

金剛般若波羅蜜經宗通卷五

<sarticle>金剛般若波羅蜜經宗通卷六</sarticle>

<other>○十七斷無為何有相好疑</other>
<pb n="36"/>
此疑從前如來者即諸法如義而來。如義者。如如
不動義也。即是無為法。既言無為法身是佛。何以
成就相好亦名為佛。此約法身疑色身也。故經云。
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說諸相具足。即非具足。是名諸
相具足。
傅大士頌曰。八十隨形好。相分三十二。應物萬般
形。理中非一異。人．法兩俱遣。色．心齊一棄。所以證
菩提。實由諸相離。
通曰。傅大士本彌勒化身。應此方機。頌出金剛般
若甚深義。實此經之鐍鑰也。諸相非相之旨。言之
不啻再三。豈至重出而無意味。緣須菩提已得人
空。故知三十二相即是非相。明得法身邊事。至此
又空其法。故知非相是名為相。明得法身向上事。
所謂人法兩俱遣也。明得非相。已棄色矣。明得非
非相。又棄心矣。所謂色心齊一棄也。人法俱空。色
心齊棄。所以證於菩提。非空非色。非一非異。說法
身非是色身。而色身未嘗不是法身。法身固不可
以相見。而亦不可以離相見。相而無相。無相而相。
其斯為至妙至妙者乎。功德施論曰。法身畢竟非
色身。如三十二相。八十種好。皆色身也。法身畢竟
非法相。如具足八萬四千相好。具足十身靈相。皆
法相也。彌勒菩薩偈曰。法身畢竟體。非彼相好身。
以非相成就。非彼法身故。所以經云。不應以具足
色身見。不應以具足諸相見也。然此相好二種。亦
非不佛。此二不離法身故。如金畢竟非師子。亦非
無金。以師子不離於金故。彌勒菩薩偈曰。不離於
法身。彼二非不佛。故重說成就。亦無二及有。所以
經云。是名具足色身。是名諸相具足也。依第一義
不應以色相見於法身。故說非身。依世俗言說。即
於色相而見法身。故說具足。亦得言無。亦得言有。
故曰亦無二及有也。無而不無。是謂真無。有而不
有。是謂妙有。非具甚深般若智。固難了此。黃檗云。
十方諸佛。實無少法可得。名為阿耨菩提。祇是一
心。實無異相。亦無光彩。亦無勝負。無勝故無佛相。
無負故無眾生相。僧云。心既無相。豈得全無三十
二相．八十種好。化度眾生耶。檗云。三十二相屬相。
凡所有相。皆是虗妄。八十種好屬色。若以色見我。
是人行邪道。不能見如來。黃檗此語。單明非句。令
人直下見性。僧問洞山。如何是佛。山云。麻三斤。雪
竇頌云。金烏急。玉兔速。善應何曾有輕觸。展事投
機見洞山。跛鱉盲龜入空谷。華簇簇。錦簇簇。南地
竹兮北地木。因思長慶陸大夫。解道合笑不合哭。
咦。僧問智門。洞山道麻三斤。意旨如何。智門云。華
簇簇。錦簇簇。會麼。僧云。不會。智門云。南地竹兮北
地木。僧回舉似洞山。山云。我不為汝說。我為大眾
說。遂上堂云。言無展事。語不投機。承言者喪。滯句
者迷。又陸亘大夫久參南泉。泉遷化。亘入寺下祭。
却呵呵大笑。院主云。先師與大夫有師資之義。何
不哭。大夫云。道得即哭。院主無語。亘大哭云。蒼天
蒼天。先師去世遠矣。後來長慶聞云。大夫合笑不
令哭。雪竇牽合成此一頌。後下一咦字。却與洞山
相見。於此明得。方知所謂麻三斤云者。是相。是非
相。是可見佛。是不可見佛。當別具一隻眼。
<other>○十八斷無身何以說法疑</other>
此疑從上身相不可得見而來。若第一義佛境界。
不可以身相得見。如來亦必離身相而說法也。聲
不自聲。依色而發。既無所依之色。何以有能依之
聲。為遣此疑。故經云。
須菩提。汝勿謂如來作是念。我當有所說法。莫作是
<pb n="37"/>
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。（下段魏譯）。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。（唐長慶二年。釋靈幽暴亡。見閻羅天子。問幽。習何行業。幽對曰。常持金剛般若經。天子合掌賜坐。命
幽朗誦一徧。天子曰。念此經中而少一章。如貫華之線。中有不續。真本在濠州鍾離寺石[石*((白-日+田)/廾)]上。可往查對。
徧告人間。幽既還魂。奏聞其事。增入此段）。
通曰。如來不可以身相見。亦不可以離身相見。非
身而身。是為妙身。如佛法亦然。佛法不可以言說
顯。亦不可以離言說顯。無說而說。是為妙說。前謂
無有定法如來可說。法無定法。猶帶法在。說無定
說。猶帶說在。不能無說。焉可無身。既已無身。將誰
說法。至此一法也無。本無可說。身即無身之身。說
即無說之說。非上聖之資。固難信也。刊定記曰。汝
勿謂如來有所說法。法身無為。實無能說之者。猶
如空谷響答。實無作響之者。凡有所說法。必先作
是念。佛雖說法。而無說法之心。猶如谷雖應聲。而
無應聲之念。能說所說二種差別。皆無所有。汝莫
作是念。謂如來有所說法也。以何義故莫作是念
耶。如來本際。不離於法界。法界平等。語即默。默即
語。說無自相。即本無說。若謂如來有所說法者。即
謗佛也。不能解我無說之說故。夫說法者。當如法
說。名真說法。法本離一切名相分別。不見少有真
實體性而可說者。說既無體。將何為說。若稱此說。
是如法說。故名說法也。彌勒菩薩偈曰。如佛法亦
然。所說二差別。不離於法界。說法無自相。法身既
不離法界。所說之法亦復不離法身。故成非有。夫
說法如是。何嘗有所說哉。須菩提解空第一。以慧
為命。聞說是法。信心不逆。未足為難。故問未來眾
生。正法日遠。頗有聞是言說。而生信心者乎。世尊
則以眾生非一定是眾生也。一切眾生皆有佛性。
安知其無能信者。故謂彼非眾生。非不眾生。言彼
能信者。原有聖體。非是眾生。然未離凡品。非不是
眾生也。以何義故說非眾生又名眾生耶。眾生眾
生云者。如來說非眾生。以第一義中。即五蘊異五
蘊。推求其體。悉不可得。故說非眾生也。云何非不
眾生。以俗諦言說。依於五蘊業果相應施設。故說
是名眾生也。是則名眾生實不眾生。眾生具有聖
性。能為信之根本。何患其不能信此甚深法界耶。
彌勒菩薩偈曰。所說說者深。非無能信者。非眾生
眾生。非聖非不聖。謂非眾生之眾生。不可謂聖。未
嘗不可為聖也。能如是觀於眾生。即眾生離眾生。
又何疑於無說之說哉。須菩提尊者在巖中宴坐。
諸天雨華讚歎。者曰。空中雨華讚歎。復是何人。云
何讚歎。天曰。我是梵天。敬重尊者善說般若。者曰。
我於般若未嘗說一字。汝云何讚歎。天曰。如是。尊
者無說。我乃無聞。無說無聞。是真說般若。又維摩
詰問文殊師利。何等是菩薩入不二法門。文殊師
利曰。如我意者。於一切法無言無說。無示無識。離
諸問答。是為入不二法門。於是文殊師利問維摩
詰言。我等各自說已。仁者當說何等是菩薩入不
二法門。維摩默然。天童頌云。曼殊問疾老毗耶。不
二門開看作家。泯表粹中誰賞鑑。忘前失後莫咨
嗟。區區投璞兮楚庭臏士。璨璨報珠兮隋城斷蛇。
休點破。絕玼瑕。俗氣渾無却較些。然則無說之說。
諸佛菩薩皆然。又何疑於世尊。
<other>○十九斷無法如何修證疑</other>
此疑從前十二．十三疑中無法得阿耨菩提而來。
功德施論曰。若第一義佛境界。色身．言說身皆不
可得。曾無有法是所覺知者。云何離於正知次第
而名無上正等覺耶。既無法體。其誰修證。為遣此
疑。故經云。
<pb n="38"/>
須菩提白佛言。世尊。佛得阿耨多羅三藐三菩提。為
無所得耶。佛言。如是。如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。復次。須菩提。是法平等。無有高下。是名阿耨
多羅三藐三菩提。以無我．無人．無眾生．無壽者。修一
切善法。即得阿耨多羅三藐三菩提。須菩提。所言善
法者。如來說。即非善法。是名善法。
唐譯云。復次善現。是法平等。於其中間無不平等。故
名無上正等菩提。以無我性。無有情性。無命者性。無
士夫性。無補特伽羅等性平等。故名無上正等菩提。
一切善法無不現證。一切善法無不妙覺。善現。善法
善法者。如來一切說為非法。是故如來說名善法善
法。
傅大士頌曰。水陸同真際。飛行體一如。法中何彼
此。理上豈親疏。自他分別遣。高下識情除。了斯平
等性。咸共入無餘。
通曰。前十二．十三疑中。如來說實無有法得無上
菩提。須菩提豈不信其無。第恐未來眾生。以非身
非說一切皆無。遂謂法身亦無。故問佛得無上菩
提為無得耶。其所云無得者良是。非謂其無得而
遂無無上菩提也。故曰是名無上正等菩提。有少
法在。即有高下。惟一法也無。故一切平等。以平等
故。聖凡一體。以此自證。即無身相可得。以此度生。
即無言說相可得。令一切眾生皆入無餘涅槃。實
無一眾生得滅度者。蓋以此也。秦譯云。修一切善
法。則得阿耨多羅三藐三菩提。前云無有少法。此
云修一切善法。前云無得。此云則得。覺語意相戾。
唐譯云。以平等故名無上正等菩提。一切善法無
不現證。一切善法無不妙覺。此於菩提。但言名而
不言得。一切善法。但言證而不言修。似於向上一
路。更為精切。刊定記曰。前文中皆言無法得菩提。
若如來不得一法。云何轉捨二障。轉得二果。既若
轉得菩提。豈是不得一法。佛答有三。一答無法可
得為正覺。二答平等為正覺。三答正助修善為正
覺。初答如文可見。無有少法可得者。即菩提處也。
無有少法可證菩提。即無有少法能過之者。故名
無上。此以無法為正覺也。復次須菩提下四句。以
平等為正覺也。如來清淨法身平等無差別故。其
法無不齊等。無有少增。故名無上。在聖不增故無
高。居凡不減故無下。一切平等。本來不失。更何有
得。彌勒菩薩偈曰。彼處無少法。知菩提無上。法界
不增減。淨平等自相。然雖無法。然雖平等。非謂不
修得成正覺。又復其法是無我等相。遠離諸相。即
是平等。又彼法無我。自體真實。竟無一法可得。故
名無上。又復於諸方便。亦是無上。所有善法皆圓
滿故。名為無上。云何善法有體可得。而能證無所
得理。法不相似。豈得成因。所言善法者。如來說為
非法。由有漏性不能持故。說名非善。由無漏性決
定能持。是善性故。彼漏非是淨法。此離於漏法。即
是清淨法。故曰彼法。若有漏法故。名非善法。以無
有漏法故。是故名為善法。以決定無漏善法故。猶
云君子人與君子人也。彌勒菩薩偈曰。有無上方
便。及離於漏法。是故非淨法。即是清淨法。故修證
平等性者。雖非淨法。然修而無修。證而無證。即無
有少法可得。故謂之曰清淨也。溈山一日指田問
仰山曰。這丘田。那頭高。這頭低。仰曰。却是這頭高。
那頭低。溈曰。你若不信。向中間立。看兩頭。仰曰。不
必立中間。亦莫住兩頭。溈曰。若如是。著水看。水能
平物。仰曰。水亦無定。但高處高平。低處低平。溈便
休。甚矣證平等之難也。住兩頭則不平。立中間則
不平。以水能平。物則不平。乃至無有少法則平。高
也平。低也平。惟如是見得。足知自他同一涅槃性
海也。
<pb n="39"/>
<other>○二十斷所說無記非因疑</other>
此疑從上修善法而來。如云修一切善法則得菩
提者。是善法攝。非無記攝也。若前所云持說四句
偈等。但以名句文三者無記性攝。無記性法中無
因果故。豈有能得菩提之理耶。為遣此礙故經云。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持．讀誦．為他人說。於前福德百分
不及一。千萬億分。乃至算數譬喻所不能及。
傅大士頌曰。施寶如沙數。唯成有漏因。不如無我
觀。了妄乃名真。欲證無生忍。要假離貪瞋。人法知
無我。逍遙出六塵。
通曰。較量寶施何啻再三。而此又舉之。以破無記
非因之疑。謂修一切善法。不著於相。是為菩提因。
固矣。然佛所說法。皆自無漏善性中流出。離言說
相。而持說者。實能示菩提之因。此可見般若之妙。
不但一切善法。以離相故而證菩提。雖文字無記
性法。亦以無相故而證菩提也。此豈寶施如沙成
有漏因者可及哉。故佛舉三千大千世界。一世界
中有一須彌山王。高廣無量。而七寶聚積。與之齊
等。有人持此布施。福德可謂多矣。若人以此無相
無住般若波羅蜜經。乃至四句偈等。以之受持。自
利也。以之演說。利他也。此於經中於詮真理。因之
悟解起行。能趣菩提。由非離此。能得菩提。故知藉
斯菩提方契。故此宣說法寶量等虗空。不可思議。
於前無數寶施福德。不啻千百萬億倍。算數譬喻
皆不能及。彌勒菩薩偈曰。雖言無記法。而說示彼
因。是故一法寶。勝無量珍寶。數力無似勝。無似因
亦然。一切世間法。不可得為喻。謂是算勢類因四
種差別。無有其喻能比況者。一者數勝。乃至算數
所不能及。二者勢勝。如強弱力不相並。三者類勝。
如貴賤人不相似。四者因勝。言彼不可與此為因。
持說之功德若是。可不益勤精進勇猛心哉。昔香
至王施無價寶珠於二十七祖般若多羅尊者。祖
以所施珠問三王子曰。此珠圓明。有能及否。第一
王子．第二王子皆曰。此珠七寶中尊。固無踰也。非
尊者道力。執能受之。第三王子曰。此是世寶。未足
為上。於諸寶中。法寶為上。此是世光。未足為上。於
諸光中。智光為上。此是世明。未足為上。於諸明中。
心明為上。此珠光明。不能自照。要假智光。光辨於
此。既辨此已。即知是珠。既知是珠。即明其寶。若明
其寶。寶不自寶。若辨其珠。珠不自珠。珠不自珠者。
要假智珠以辨世珠。寶不自寶者。要假智寶以明
法寶。然則師有其道。其寶即現。眾生有道。心寶亦
然。祖歎其辨慧。乃復問曰。於諸物中。何物無相。曰。
於諸物中。不起無相。又問。於諸物中。何物最大。曰。
於諸物中。法性最大。祖知是法嗣。以如來正法眼
付之。後六祖亦曰。乘船永世求珠。不知身是七寶。
是二祖師。深明法寶。非世寶可及。
<other>○二十一斷平等云何度生疑</other>
此疑從第十九疑中是法平等而來。功德施論曰。
是法平等。無有高下。即無眾生可度。若如來說非
眾生者。云何不與餘教相違。如有經言。無量眾生
以得我為善知識故。生等諸苦。並皆解脫。既度眾
生。即有高下。何為平等。為遣此疑。故經云。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來則有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
通曰。此疑雖以平等而疑度生。實以度生而顯平
等也。彌勒菩薩偈曰。平等真法界。佛不度眾生。以
名共彼陰。不離於法界。夫一真法界之中。五蘊皆
<pb n="40"/>
空。聖名凡號。一無所有。眾生待蘊而成。既無五蘊。
即無眾生。眾生名且無。何從而度之。故實無眾生
得滅度者。是真證平等法界性也。刊定記曰。於意
云何五句。遮其錯解也。何以故二句。示其正見也。
徵意云。以何義故。令不作是念。釋意云。以實無眾
生為如來所度故。一真法界。原自平等。佛是極證
之人。已全是法界。眾生雖未得證。然緣生無體。亦
同法界。豈可將法界度於法界。故無眾生如來度
也。若實有眾生異於如來為所度者。此則不如法
界。不了緣生。便有我人眾生壽者等相。爾𦦨未忘。
名為我取。如來無是也。彌勒菩薩偈曰。取我度為
過。以取彼法是。取度眾生故。不取彼應知。彼即指
上四相也。如來何以無我取耶。如來所說有我者。
無體性義。即為非我。本自無我。又安所取。故無我
人眾生壽者等相。無體可得故。若如來取有眾生
為我度者。此即是取相之過。以著彼五陰法是眾
生故。即與我執過同。欲令眾生得解脫者。有如是
相。故不應取。既無我執。何用更言不取耶。以諸凡
夫顛倒妄取。執為有我。不能解脫。故說妄取有我。
是凡夫之人。未為聖者。不能生聖法。故名凡夫也。
彼凡夫各封於我。差別而生。名凡夫生。然第一義
中。更無凡夫可得。但以世俗言說。名凡夫生耳。以
上展轉拂迹。謂如來本來無我。但凡夫執之為我。
故說無我法以度凡夫。究竟凡夫亦本無我。不但
無我。且無凡夫。如夢人見虎。虎與夢人皆不可得。
何處更有眾生可度耶。前後四處。皆說度而無度。
最初令離我度生。十一疑能度者是我。十四疑無
我而誰度。此疑真界平等。不合度生。至是發明實
無眾生得滅度者。極詳且著矣。溈山餧鵶生飯。回
頭見仰山。曰。今日為伊上堂一上。仰曰。某甲隨例
得聞。溈曰。聞底事作麼生。仰曰。鵶作鵶鳴。鵲作鵲
噪。溈曰。爭奈聲色何。仰曰。和尚適來道甚麼。溈曰。
我祇道為伊上堂一上。仰曰。為甚麼喚作聲色。溈
曰。雖然如此。驗過也無妨。仰曰。大事因緣。又作麼
生驗。溈竪起拳。仰曰。終是指東畫西。溈曰。子適來
問甚麼。仰曰。問和尚大事因緣。溈曰。為甚麼喚作
指東畫西。仰曰。為著聲色故。某甲所以問過。溈曰。
並未曉了此事。仰曰。如何得曉了此事。溈曰。寂子
聲色。老僧東西。仰曰。一月千江。體不分水。溈曰。應
須與麼始得。仰曰。如金與金。終無異色。豈有異名。
溈曰。作麼生是無異名底道理。仰曰。瓶盤釵釧劵
盂盆。溈曰。寂子說禪。如師子吼。驚散狐狼野干之
屬。於此明得無異名底道理。方知以名共彼陰。不
離於法界。是最上第一義。
<other>○二十二斷以相比知真佛疑</other>
此疑從第十七疑中如來不應以色身諸相見而
來。前文云即非具足色身。又云是名具足色身。既
云即非諸相具足。又云是名諸相具足。彼中意者。
法身畢竟非相好。相好亦非不佛。由無相故現相。
不離法身。所以疑云。既無相故。方能現相。則但見
於相。便知無相也。法身既不離於色相。則知法身
為福相成就。似可比類而知。為遣此疑。故經云。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王則是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。
若以色見我。以音聲求我。是人行邪道。不能見如來。
唐譯云。佛告善現。於汝意云何。可以諸相具足觀如
來不。善現答言。如我解佛所說義。不應以諸相具足
觀於如來。佛言。善現。善哉。善哉。如是。如是。如汝所說。
不應以諸相具足觀於如來。善現。若以諸相具足觀
如來者。轉輪聖王應是如來。是故不應以諸相具足
<pb n="41"/>
觀於如來。如是應以諸相非相觀於如來。爾時世尊
而說偈曰。
諸以色觀我。以音聲尋我。彼生履邪斷。不能當見我。
應觀佛法性。即導師法身。法性非所識。故彼不能了。
傅大士頌曰。涅槃含四德。唯我契真常。齊名八自
在。獨我最靈長。非色非聲相。心識豈能量。看時不
可見。悟理即形彰。
通曰。上言平等法界。無佛無眾生之謂也。如來說
凡夫即非凡夫。已無眾生相可得。雖無眾生。豈無
如來乎。然諸相即如來所現。所謂無相而相也。諸
相即不離法身。所謂相而無相也。既可以無相顯
相。亦可以相顯無相。比類而觀。似可以相知佛。不
知諸相無性。非真實法體。故不可有比觀。而真實
法性。不但離於聲色。亦且遠於知見。將何從而觀
之。故知所謂我者。即涅槃四德之我。本非所識。識
且不能。安見其有。此併其度眾生之我而無之也。
秦譯偈四句。但離聲色之我耳。唐譯後四句。乃離
知見之法身也。合而觀之。其義始足。又須菩提言。
如是如是。以三十二相觀如來與前所答相左。不
知唐譯省之為是。刊定記曰。於意云何二句。謂可
以相比觀無相法身如來否。須菩提言三句。謂法
身既流出相身。即由此相知佛證得無相法身。佛
言三句。難聖凡不分也。謂輪王亦有此相。應是如
來。則色身相不可比知如來矣。且輪王與佛。色相
雖同。相之所依。二各有異。佛相即法身所現。王相
依業因而生。凡聖雲泥。復何準的。彌勒菩薩偈曰。
非是色身相。可比知如來。諸佛唯法身。轉輪王非
佛。非相好果報。依福德成就。而得真法身。方便異
相故。須菩提白佛言四句。悟佛不可以相見也。意
云。緣聞依真現假。假不離真。及乎約假求真。真不
由假。彼依福德而成就者。是果報身。非真法身。由
此言之。福德力但能成是相。而福德力不能得大
菩提。佛固不可以相見也。爾時世尊五句。即見聞
所不能及也。真如法身。非是識境。離一切相及言
說故。但是真智之境。乃能證知。所以色見聲求者。
不知佛也。華嚴云。色身非是佛。音聲亦復然。又云。
不了彼真性。是人不見佛。即此謂也。彌勒菩薩偈
曰。唯見色聞聲。是人不知佛。以真如法身。非是識
境故。功德施論曰。以色見我等。其義云何。謂有見
光明相好。言見於佛。及有聽受經等文字。言我隨
逐而得如來。彼於相好身。及言說身。攀緣修習。為
除此見。故曰是人行邪道。不能見如來。色及文字
性非真實。於中取著。是邪道故。行於此道。何能見
佛。云何見耶。經云。如來法為身。但應觀法性。法性
者。所謂空性。無自性。無生性等。此即諸佛第一義
身。若見於此。名為見佛。攀緣法性將非取著。以淨
智心。了知法性。法性豈是所了知耶。是故經言。法
性非所見。彼亦不能知。如有經言。一切法性。猶如
虗空等。與眾物為所依止。而其體性。非是有物。亦
非無物。能於中寂然無知。名為了知。故名為知者。
但隨世俗言說故。功德施解後四句極詳。最宜玩
味。昔馬祖在衡嶽山常習坐禪。南嶽讓禪師知是
法器。往問曰。大德坐禪。圖甚麼。祖曰。圖作佛。師乃
取一磚。於彼庵前石上磨。祖曰。磨作甚麼。師曰。磨
作鏡。祖曰。磨磚豈得成鏡。師曰。磨磚既不成鏡。坐
禪豈得成佛。祖曰。如何即是。師曰。如牛駕車。若車
不行。打車即是。打牛即是。祖無對。師又曰。汝學坐
禪。為學坐佛。若學坐禪。禪非坐臥。若學坐佛。佛非
定相。於無住法。不應取捨。汝若坐佛。即是殺佛。若
執坐相。非達其理。祖聞示誨。如飲醍醐。禮拜問曰。
如何用心。即合無相三昧。師曰。汝學心地法門。如
下種子。我說法要。譬彼天澤。汝緣合故。當見其道。
又問。道非色相。云何能見。師曰。心地法眼。能見乎
<pb n="42"/>
道。無相三昧。亦復然矣。祖曰。有成壞否。師曰。若以
成壞聚散而成道者。非見道也。聽吾偈曰。心地含
諸種。遇澤悉皆萌。三昧華無相。何壞復何成。祖蒙
開悟。心意超然。雲門垂語云。人人盡有光明在。看
時不見暗昏昏。作麼生是諸人光明。自代云。廚庫
三門。又云。好事不如無。雪竇云。自照列孤明。為君
通一線。華謝樹無影。看時誰不見。見不見。倒騎牛
兮入佛殿。合二則觀之。無相三昧。雖以心地法眼
能見。然見而不見。如倒騎牛。乃可觀於如來也。

金剛般若波羅蜜經宗通卷六

<sarticle>金剛般若波羅蜜經宗通卷七</sarticle>

<other>○二十三斷佛果非關福相疑</other>
此疑從上不應以相觀如來而來。同一三十二相
也。在佛則謂之佛果。在輪王則謂之福相。既果位
不同。但當修慧。不必修福。似不必具丈夫相而證
菩提也。如是修行諸菩薩。則失功德。及失果報。為
遣此疑。故經云。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。須菩提。若菩薩以滿恒河沙等世界七寶持用
布施。若復有人知一切法無我。得成於忍。此菩薩勝
前菩薩所得功德。何以故。須菩提。以諸菩薩不受福
德故。須菩提白佛言。世尊。云何菩薩不受福德。須菩
提。菩薩所作福德。不應貪著。是故說不受福德。
通曰。須菩提一向解空。一向謂不應以三十二相
觀如來。佛即印可之曰。若以相觀者。輪王亦應是
佛。而又申之以偈曰。色見聲求。是行邪道。所為破
相之談。可謂極矣。若執著破相為是。即類偏空。即
至斷滅因果。若發菩提心者。智悲雙運。應不如是。
雖不藉福德而證菩提。亦不失福德而昧因果。但
於福德無取著耳。唯其有而不受。因為淨因。果為
淨果。所得三十二相。自與輪王福相不同也。刊定
記曰。汝若作是念八句。遮毀相之念。意云。汝若謂
如來不以具足相故得菩提。莫作是念。文勢似重。
意實不重。但前敘後遮也。汝若作是念五句。出毀
相之過。蓋定有則著常。定無則著斷。今若作無相
解。正當斷見。斯則於果損福德莊嚴。於因損五度
之行。壞俗諦也。諸法斷滅。是二乘偏空見解。無有
菩薩見法斷故。何以故。以生故即有斷。一切法是
無生性。所以遠離常斷二邊。遠離二邊。是法界相。
故發無上菩提心者。要與法界相應。必依悲智行
願。作利益眾生事。不說諸法斷滅相也。彌勒菩薩
偈曰。不失功德因。及彼勝果報。惟諸法不可斷滅。
故智慧莊嚴。功德莊嚴。皆能有所成就。何以明其
得勝果耶。若菩薩以恒河沙等世界七寶持用布
施。所得世間福德固不可量。若復有人知一切法
無我。即無我等相。得成於忍。無我者。人無我。法無
我也。得此二空。更不復生。名之為忍。既得無生法
忍。所修福德。清淨無垢。視彼住相行施。墮於有漏
者。不啻百千萬億倍。故曰。勝前菩薩所得功德。彌
勒菩薩偈曰。得勝忍不失。以得無垢果。唯無我能
趨無上菩提。故稱為勝。若一切法無生者。所有福
德皆應斷絕。云何而有福德生耶。以諸菩薩不受
福德故。明不受故不失福也。然不受者。不著生死
故。若住生死。即受福德。非第一義中有福可取故。
云何菩薩不受福德耶。釋意云。菩薩作福。若生貪
著。則因既有漏。果亦有漏。凡所招報。是可厭故。當
<pb n="43"/>
知彼取。即是越取。此則因果俱失。成其所疑。今所
作福。不生貪著。則因既無漏。果亦無漏。此福德無
報。無彼有漏報故。如是取者。非為越取。云何疑其
失因及果耶。彌勒菩薩偈曰。示勝福德相。是故說
譬喻。是福德無報。如是受不取。福德未嘗不作。以
俗諦故。既作不應貪著。以第一義諦故。所以諸法
不應斷滅也。然則佛果與福相。又何礙之有。僧問
雲巖晟禪師。二十年在百丈巾缾。為甚麼心燈不
續。巖云。頭上寶華冠。僧云。頭上寶華冠。意旨如何。
巖云。大唐天子及冥王。僧問九峰虔禪師。大唐天
子及冥王。意旨如何。峰云。却憶洞上之言。丹霞頌
云。玉鞭高舉擊金門。引出珊瑚價莫論。迥古輪王
全意氣。不彰寶印自然尊。又僧問長沙岑禪師。本
來人還成佛否。沙云。你道大唐天子還割茆刈艸
否。投子頌曰。苔殿重重紫氣深。星分辰位正乾坤。
金輪不御閻浮境。豈並諸候寶印尊。由二則觀之。
輪王之福德已超出諸候之上。而況如來福德超
出輪王之上者乎。既已無我。得成於忍。自不為割
茆刈艸事。所以不受福德為至福也。
<other>○二十四斷化身出現受福疑</other>
此疑從上不受福德而來。功德施論曰。若第一義
無福可取。何故餘經作如是說。如來福智資糧圓
滿。坐菩提座趣於涅槃。為遣此疑。故經云。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
通曰。如來既不可以色相觀。又不可以斷滅說。為
其不住生死。不住涅槃。常從真如而來度生故。然
涅槃無有真實處所。而至於彼。名之為去。生死亦
無真實處所。而從彼出。名之為來。不去不來。是如
來義。故執相求之不可。離相求之亦不可。當知化
身出現。現而未嘗現也。果中原無受用。因中豈有
受取耶。刊定記曰。若人言如來出現而來。入滅而
去。住於世間。若坐若臥。皆不解我所說義。以何義
故名為如來耶。以真佛本來無來去故。去來化身
佛也。如來即是法身。本來不動。若如來有去來差
別。即不得言常如是住。常如是住者。不變不異故。
彌勒菩薩偈曰。去來化身佛。如來常不動。此非異
而異也。或問曰。既無佛來去。何以出現受福。為眾
生受用耶。答曰。此由眾生心水清淨。則見佛來。來
無所從。心水垢濁。則見佛去。去無所至。是佛任運
無心。但隨眾生所見耳。尚無出現之佛。寧有受福
之事哉。彌勒菩薩偈曰。是福德應報。為化諸眾生。
自然如是業。諸佛現十方。如餘經言。應物現形。如
水中月。水中之形有去來。而月常不動也。陸亘大
夫問南泉曰。弟子家中有一片石。有時坐。有時臥。
欲䥴作佛得否。泉云。得。陸云。莫不得否。泉云。不得。
雲巖云。坐則佛。不坐則非佛。洞山云。不坐則佛。坐
則非佛。天童拈云。轉功就位。轉位就功。還他洞上。
父子。且道南泉意作麼生。直是針錐不得。五祖演
云。大眾。夫為善知識。須明決擇。為什麼他人道得。
也道得。他人道不得。也道不得。還知南泉落處麼。
白雲不惜眉毛。與汝註破。得又是誰道來。不得又
是誰道來。汝若更不會。老僧今夜為汝作箇樣子。
乃舉手云。將三界二十八天作箇佛頭。金輪水際
作箇佛脚。四大神州作箇佛身。雖然作此佛兒子
了。汝諸人却在那裏安身立命。大眾還會也未。老
僧作第二箇樣子去也。東弗于逮作一箇佛。南贍
部洲作一箇佛。西瞿耶尼作一箇佛。北[鬱-山+止]單越作
一箇佛。草木叢林是佛。蠢動含靈是佛。既恁麼。又
喚甚麼作眾生。還會也未。不如東弗于逮。還他東
弗于逮。南贍部洲。還他南贍部洲。西瞿耶尼。還他
西瞿耶尼。北[鬱-山+止]單越。還他北[鬱-山+止]單越。草木叢林。還
<pb n="44"/>
他草木叢林。蠢動含靈。還他蠢動含靈。所以道是
法住法位。世間相常住。既恁麼。汝喚甚作佛。還會
麼。忽有箇漢出來道。白雲休[穴/(爿*臬)]語。大眾記取這一
轉。以上諸尊宿。於本源自性天真佛。各出手眼。互
為鑽研。若於此參透。方名見如來也。
<other>○二十五斷法身化身一異疑</other>
此疑從上法無斷滅。法無去來而來。功德施論曰。
若生死涅槃不可得。故無去來者。如來豈如須彌
山等積聚一合而安住耶。為遣此中是一是常。無
分有分。一合見故。言微塵眾多者。遣無分一合見
也。非微塵眾者。遣有分一合見也。是名微塵眾者。
我非有分物執之為眾。復為遣積聚見也。故經云。
須菩提。若善男子．善女人。以三千大千世界碎為微
塵。於意云何。是微塵眾寧為多不。甚多。世尊。何以故。
若是微塵眾實有者。佛則不說是微塵眾。所以者何。
佛說。微塵眾．即非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者。則是一合相。如來說。一合相即非一合相。
是名一合相。須菩提。一合相者。即是不可說。但凡夫
之人貪著其事。
傅大士頌曰。界塵何一異。報應亦同然。非因亦非
果。誰後復誰先。事中通一合。理則兩俱捐。欲達無
生路。應當識本源。
通曰。不應以相見如來。似與化異。於法不說斷滅
相。似與化一。化身有去來。而法身常不動。中間實
無一異之相。故佛以法界明之。彼去來坐臥。即微
塵相也。去來坐臥。不離於法身。如彼微塵。不離於
法界也。法身現起去來坐臥。如世界碎為微塵。不
可謂異。煩惱盡而證於法身。如微塵碎而同於太
虗。不可謂一。彼太虗空。非有以合之而後成。非有
一性故也。彼微塵聚。非有以散之而後顯。非有異
性故也。如來遠離煩惱障。住彼法界中。非一處住。
亦非異處住。是不可思議境界。豈可言說。但凡夫
執著事相。謂有分合可得。若見於實相者。一真平
等法界。本自無生。誰為去來。誰為不動。但可謂之
如來而已。刊定記曰。初須菩提至貪著其事。約塵
界以破一異。以三千大千五句。標塵一異以顯無
性。言世界者喻法身也。微塵者。喻應身也。世界一
也。微塵異也。碎界作塵。塵無異性。合塵為界。界無
一性。故彌勒菩薩偈曰。去來化身佛。如來常不動。
於是法界處。非一亦非異。何以故至是名微塵。此
釋微塵喻應身無異性也。若知碎世界作微塵。微
塵全是世界。則塵無實性。故曰則非微塵。非實微
塵也。以離性計而說微塵。是空微塵也。故曰是名
微塵。此喻全法起應。應即是法。何異性之有。世尊。
至貪著其事。此釋世界喻法身無一性也。若知微
塵為世界。非唯所起微塵。是空微塵。抑亦能起世
界。是空世界。夫世界全是微塵。則世界無實性。故
曰則非世界。以離性計而說世界。故曰是名世界。
彌勒菩薩偈曰。世界作微塵。此喻示彼義。微塵碎
為末。示現煩惱盡。非聚集故集。非唯是一喻。聚集
處非彼。非是差別喻。非微塵有性合成世界。故曰
非一。非世界有性散為微塵。故曰非異。徵意云。以
何義故說世界耶。釋意云。世界若實有者。則是一
合相。今所云一合相者。一之而不二。合之而不分。
乃眾塵和合為一世界。作此見者即為非見。於非
有中而妄見故。故如來說非一合相。是空無離性。
名之一合者。但俗諦言說。非真實有。故曰是名一
合相也。此一合相。無體可說。第一義中。一切諸法
本性無生。無生故不可得。不可得故離於言說。但
為凡夫不了。執之為實。貪著其相。於中妄取。猶彼
小兒如言執物。彌勒菩薩偈曰。但隨於音聲。凡夫
取顛倒。若無取著。即不落於事相。此喻全應是法。
<pb n="45"/>
法不離應。何一性之有。法不離應。應不離法。故知
如來非一處住。亦非異處住也。金海光如來解曰。
世界者。如來自說盧舍那佛住持三千大千世界。
身上化生菩提之樹。號蓮華藏世界。不說窒礙世
界也。一合相者。一切眾生身中佛性。與盧舍那法
身。是一合相也。頌曰。如來自說蓮華藏。負荷三千
擐大千。菩薩了空歸一合。凡夫貪著被魔纏。此解
亦翻騰可玩。昔秦䟦陀禪師問生法師。講何經論。
生曰。大般若經。師曰。作麼生說色．空義。曰。眾微聚
曰色。眾微無自性曰空。師曰。眾微未聚。喚作甚麼。
生罔措。又問。別講何經論。曰。大涅槃經。師曰。如何
說涅槃義。曰。涅而不生。槃而不滅。故曰涅槃。師曰。
這箇是如來涅槃。那箇是法師涅槃。曰。涅槃之義。
豈有二耶。某甲祇如此。未審禪師如何說涅槃。師
拈起如意。曰。還見麼。曰。見。師曰。見箇甚麼。曰。見禪
師手中如意。師將如意擲於地。曰。見麼。曰。見。師曰。
見箇甚麼。曰。見禪師手中如意墮地。師斥曰。觀公
見解。未出常流。何得名喧宇宙。拂衣而去。其徒懷
疑不已。乃追師扣問。我師說色空涅槃不契。未審
禪師如何說色空義。師曰。不道汝師說得不是。汝
師祇說得果上色空。不會說因中色空。其徒曰。如
何是因中色空。師曰。一微空故眾微空。眾微空故
一微空。一微空中無眾微。眾微空中無一微。至哉
言乎。須於此透入。方信得平等法界。非一非異真
切處。
須菩提。若人言。佛說我見人見眾生見壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見人見眾生見壽
者見。即非我見人見眾生見壽者見。是名我見人見
眾生見壽者見。須菩提。發阿耨多羅三藐三菩提心
者。於一切法。應如是知。如是見。如是信解。不生法相。
須菩提。所言法相者。如來說即非法相。是名法相。
通曰。須菩提前說我相即是非相。乃至壽者相即
是非相。離一切相則名諸佛。世尊既印可之矣。何
為又有此叮嚀也。前但破相。此乃破見。見相略有
淺深。故重破之也。彼證悟了覺為四相如圓覺所
說。未嘗不是四見。但能不作是見者。猶是法相見
也。始而有人我相者。則非菩薩。既而通達無我法
者。是名菩薩。猶有遣我見在。今細查考四見本無。
又何用遣。此乃最上般若。不可不如是知見信解
也。如是知。知不離真如。如是見。見不離真如。如是
信解。解不離真如。一真平等。分別不生。豈但界塵
一異之相了不可得。即貼體微細法相亦自不生。
其斯為無住真際乎。刊定記曰。若人言佛說以下。
遣除我法。以顯本寂也。意云。前凡夫貪著其事。所
緣一異之境。由有能緣我法見心也。見心不破。一
異分別不除。故今破之。令除分別。入聖道也。彌勒
菩薩偈曰。非無二得道。遠離於我法。謂非無人．法
俱空二智而能得道者。須遠離我法四相而後可
也。佛說我見至是名我見。先明離我見也。若人謂
佛真實說有我人等見者。斯則謬解。故云不解如
來所說義也。以何義故說為不解耶。佛說我人等
見者。非實我人等見。但是假名我人等見耳。夫真
如性中。原無所見。佛本欲顯示無見之真。故說我
人等見。以明皆空無實。由眾生不見真如。妄分別
見耳。彌勒菩薩偈曰。見我即不見。無實虗妄見。見
我即不見真如。若見真如。即遠離虗妄見矣。發阿
耨以下。次明離法見也。意云。如來說法。要令眾生
修行契理。故發菩提心者。即見於真如。於一切法。
當如是知。如是見。如是信解。此三種。名依止方便
不同。知。依奢摩他。即是定。由定起知。見。依毗鉢舍
那。即是慧。由慧發見。解依。三摩提。即是定慧等持。
增上知見勝解。能緣真如。此即三昧方便也。由此
<pb n="46"/>
三昧力。能不生法相。言不生法相者。不於法非法
有所取著。除分別見也。著於證悟了覺者。即是我
相。不著於證悟了覺者。即是法相。所言法相者以
下。正顯本寂意。所言法相。非實有之法相。是本無
之法相也。勝義諦中。不容他故。離性離相。非和合
故。但依俗諦。說名法相耳。性起為相。相不離性故。
如前喻金中無器。器不離金也。彌勒菩薩偈曰。二
智及三昧。如是得遠離。二智。即人無我。法無我。三
昧者。即知見解也。如是乃能遠離我人眾生壽者
等見。不生法相。此一段文。雖正釋離於俱生法執。
亦是總結降住正行。由經初善現請問。若人發無
上菩提心者。應云何住。云何降伏其心。如來答云。
應如是住。如是降伏其心。故今結云。應如是知．見．
信解。不生法相。此之謂降伏。此之謂無住也。傅大
士一日披衲．頂冠．靸履見梁武帝。帝問。是僧耶。士
以手指冠。帝曰。是道耶。士以手指靸履。帝曰。是俗
耶。士以手指衲衣。古德頌云。道冠．儒履．釋袈裟。合
會三家作一家。忘却率陀天上路。却來雙樹待龍
華。此渾身般若作用。了無法相可得。無住真宗。唯
大士暴露殆盡。
<other>○二十六斷化身說法無福疑</other>
此疑因上真化非一非異之喻而來。意云。若就非
一。化唯虗假。若就非異。又唯冥合。歸一法身。即化
身終無自體。若爾。則能說之佛既虗。所說之教豈
實。持說不實之教。寧有福耶。為遣此疑。故經云。
須菩提。若有人以滿無量阿僧祇世界七寶持用布
施。若有善男子．善女人。發菩薩心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。
通曰。以布施較量持經功德。凡八見矣。無非重重
發明應無所住而行於布施之意。知布施而不知
般若。即住於相。能持經而不住於相。即真布施。始
以七寶布施。不如持經之能至寶所也。既以身命
布施。不如持經之能證法身也。既以供養諸佛。不
如持經之能自得佛也。得成於忍。能作佛之因。豈
布施之因可比乎。如如不動。能證佛之果。豈布施
之果可同乎。重重讚歎。意各不同。持經者為人演
說。即是法施。不取於相。如彼真如湛然不動。說法
者如。傳法者如。能使人人皆證法身。功德可勝道
哉。刊定記曰。若有人至其福勝彼。明說法功德也。
發菩薩心者。謂有菩薩濟生利物之心。故能以此
受持。亦能以此為人演說。經文但明持說功德。而
論乃謂化佛說法。有無量功德者何。蓋化佛是說
法教主。持說是弘經之人。所弘之經。是佛所說。佛
之所說。離言相故。功德無量。弘經之人。若能離著
言說。其福勝彼無數世界七寶布施者也。彌勒菩
薩偈曰。化身示現福。非無無盡福。謂持經者。亦即
化身之示現也。故獲福無盡。云何演說便獲如是
功德耶。如無演說是名為說。彌勒菩薩偈曰。諸佛
說法時。不言是化身。以不如是說。是故彼說正。謂
第一義中。無世出世。若法若物。少有可說。能如實
義。如是說者。是名為正。上如即似義。下如即真如。
似於真如。故曰如如。謂佛有說。皆如真實。說法之
人。如彼真如。無有分別。不取能所說相。不說我是
化身。不說我是說法之人。將不知誰是法身。誰是
化身。誰是能說。誰是所說。如斯演說。量等虗空。其
獲福無盡以此。傅大士一日講經次。梁武帝至。大
眾皆起。唯士端坐不動。近臣報曰。聖駕在此。何不
起。士曰。法地若動。一切不安。此所謂如如不動者。
非徒言之。實允蹈之矣。又佛鑑和尚示眾。舉僧問
趙州。如何是不遷義。州以手作流水勢。其僧有省。
又僧問法眼。不取於相。如如不動。如何不取於相。
見於不動去。法眼云。日出東方夜落西。其僧亦有
<pb n="47"/>
省。若也於此見得。方知道旋嵐偃岳。本來常靜。江
河競注。元自不流。如或未然。不免更為饒舌。天左
旋。地右轉。古往今來經幾徧。金烏飛。玉兔走。纔方
出海門。又落青山後。江河波渺渺。淮濟浪悠悠。直
入滄溟晝夜流。遂高聲云。諸禪德。還見如如不動
麼。若於諸尊言下。能於動處。識取不動。又何疑於
化身非是法身。
<other>○二十七斷入寂如何說法疑</other>
此疑從上演說與不動而來。既言不取於相。如如
不動。則佛應常住為眾生說法。何故又有入寂之
相。未入寂時。尚能演說。既入寂已。如何說法。將謂
無法可說。即成斷滅。將謂法身說法。何故入寂。不
知甚深般若之智。不如是觀也。為遣此疑。故經云。
何以故。一切有為法。如夢幻泡影。如露亦如電。應作
如是觀。
唐譯云。復次。善現。若菩薩摩訶薩。以無量無數世界
盛滿七寶。奉施如來應正等覺。若善男子或善女人。
於此般若波羅蜜多經中。乃至四句伽陀。受持讀誦。
究竟通利。如理作意。及廣為他宣說開示。由此因緣
所生福聚。甚多於前無量無數。云何為他宣說開示。
如不為他宣說開示。故名為他宣說開示。爾時世尊
而說頌曰。諸和合所為。如星翳燈幻。露泡夢電雲。應
作如是觀。
傅大士頌曰。如星翳燈幻。皆為喻無常。漏識修因
果。誰言得久長。危脆同泡露。如雲影電光。饒經八
萬劫。終是落空亡。
通曰。此經名金剛般若。甚深十喻。乃其本旨。所謂
觀一切業如幻。一切法如𦦨。一切性如水中月。妙
色如空。妙音如響。諸佛國土如乾闥婆城。佛事如
夢。佛身如影。報身如像。法身如化。唯除妙音如響。
餘列為九喻。雖名相稍有不同。大都可以意會。此
甚深般若觀智。雖佛事如夢。雖佛身如影。正達一
切業如幻。自三十七助道品。乃至菩提涅槃。一切
如幻。本大般若破相宗也。持經說法者。深解義趣。
能為人演說。不取於相。如如不動。是能善觀一切
有為之法。如夢幻等皆無實性。倐生倐滅。愚人見
之謂有生滅。智者觀之原自非動。本未嘗生。本未
嘗滅。既無生滅。即無來去。以是諸佛涅槃。不住於
有為法中。亦不住於無為法中。既不住於生死涅
槃。常自如如。塵說剎說。本未嘗間。又何泥於入寂
之相哉。彌勒菩薩偈曰。非有為非離。諸如來涅槃。
九種有為法。妙智正觀故。見相及於識。器身受用
事。過去現在法。亦觀未來世。觀相及受用。觀於三
世事。於有為法中。得無垢自在。此明諸佛涅槃。非
有為法。亦不離有為法。以不住涅槃。不住世間故。
特示現世間行。為利益眾生故。所以不住於有為
法者。以有妙智觀察九種法故。九者謂何。一觀見
如星。能見心法。非不烱烱。正智日明。即隱不現。觀
相如翳。所緣外境。皆是妄現。如毛輪等。原非實有。
觀識如燈。依止貪愛。非不照了。念念遷謝。相續不
已。觀器界如幻。世間種種。從妄緣生。幻力變起。無
一體實。觀身如露。暫時住故。見日即晞。一遇無常。
便從衰謝。觀所受用如泡。由根境識。三事和合。苦
樂受用。各成各散。觀過去如夢。所有集造。同如夢
境。因憶乃生。原無實事。觀現在如電。生時即滅。剎
那不住。雖暫時有。倐忽便亡。觀未來如雲。識含種
子。若雲含雨。能與一切為其根本。若能以金剛般
若妙智。觀於此九種法。一觀見境識。即是觀察集
造有為之相。二觀器界及身受用。以何處住。以何
等身。受用何等。即是觀其目前受用之法。三觀三
世差別。是何有為行。即是觀其遷流不住之法。由
此觀故。便能於諸有為法中。獲無障礙。隨意自在。
為此縱居生死塵勞。不染其智。設證圓寂燼。寧
<pb n="48"/>
昧其悲。故得無垢常自在者。即是如如不動。本無
入寂之相也。若能作如是觀者。既不住於有為而
取於相。亦不住於無為而離於相。以此自度。即以
此度人。所以護念付囑諸菩薩者。唯此一偈。最為
喫緊。豈可以麤淺之見妄窺測乎。昔梁武帝請傅
大士講金剛經。士纔陞座。以尺揮案一下。便下座。
帝愕然。誌公曰。陛下還會麼。帝曰。不會。誌公曰。大
士講經竟。雪竇頌云。不向雙林寄此身。却於唐土
惹埃塵。當時不得誌公老。也是栖栖去國人。此揮
尺一下。如電如幻。將金剛大意。彈指道破。非誌公
妙智。幾乎虗發矣。又長沙岑禪師因僧亡。以手摩
之曰。大眾。此僧即真實為諸人提綱商量。會麼。乃
有偈曰。目前無一法。當處亦無人。蕩蕩金剛體。非
妄亦非真。又僧問。亡僧遷化後。向甚麼處去也。沙
曰。不識金剛體。却喚作緣生。十方真寂滅。誰在復
誰行。雪峰亦因見亡僧。作偈曰。低頭不見地。仰面
不見天。欲識金剛體。但看髑髏前。又僧問法眼。亡
僧遷化。向甚麼處去。眼云。亡僧幾曾遷化。僧云。爭
奈即今何。眼云。汝不識亡僧。此諸尊宿發明金剛
之體。原無生滅去來。故知如如不動。是古今說法
式也。
佛說是經已。長老須菩提及諸比丘．比丘尼．優婆塞．
優婆夷．一切世間天人阿脩羅。聞佛所說。皆大歡喜。
信受奉行。
刊定記曰。佛說是經已者。本為空生致問。故佛答
降住修行。答問既終。便合經畢。仍以躡跡起疑。連
環二十七斷。洎乎此文。疑念冰釋。既善吉無問。故
能仁杜宣。一卷經內。雖兼有師資。以其就勝。故但
云佛說。皆大歡喜信受奉行者。有三種義。歡喜奉
行。一說者清淨。不為取著利養所染故。二所說清
淨。以如實知法體。說理如理。說事如事故。三得果
清淨。依解起行。得無漏故。其在會者。比丘。比丘尼。
近事男。近事女。名為常隨四眾。聞是經典。信心不
逆。可勿論已。若一切世間天人。阿脩羅等。上自無
色界。及色界欲界諸天。所謂有色無色。有想無想。
非有想非無想。兼在其中矣。但舉人及阿脩羅。所
謂胎卵濕化。兼在其中矣。一切皆能信受奉行。所
謂令入無餘涅槃而滅度之者。已灼然可據。然則
世尊所以護念付囑諸菩薩者。寧有外此施設哉。
古靈贊禪師遇百丈開悟。却回受業。本師問曰。汝
離吾在外。得何事業。曰。並無事業。遂遣執役。一日
因澡身。命師去垢。師乃拊背曰。好所佛堂。而佛不
聖。本師回首視之。師曰。佛雖不聖。且能放光。本師
又一日在窗下看經。蜂子投窗紙求出。師覩之曰。
世界如許廣闊。不肯出。鎻他故紙。驢年去。遂有偈
曰。空門不肯出。投窗也大癡。百年鑽故紙。何日出
頭時。本師執經。問曰。汝行脚遇何人。吾前後見汝
發言異常。師曰。某甲蒙百丈和尚指箇歇處。今欲
報慈德耳。本師於是告眾致齋。請師說法。師乃登
座。舉唱百丈門風曰。靈光獨耀。迥脫根塵。體露真
常。不拘文字。心性無染。本自圓成。但離妄緣。即如
如佛。本師於言下感悟。曰。何期垂老。得聞極則事。
百丈數語。固足櫽括金剛要旨。能令聞者惕然感
悟。不復向故紙中鑽求。誰謂後五百世。生信心者。
難其人哉。

金剛般若波羅蜜經宗通卷七

<article id="n472">金剛經偈釋</article>

No. 472
<sarticle>金剛般若波羅蜜經偈釋上（宗通卷八）</sarticle>

<pb n="49"/>
彌勒菩薩八十行偈
（無著菩薩頌　唐法師義淨譯）
天親菩薩頌　魏菩提流支譯
明菩薩戒弟子南嶽山長曾鳳儀釋
 此經文句義次第  世無明慧不能解 
 法門句義及次第  世間不解離明慧 
 稽首於此教我等  無邊功德所生身 
 大智通達教我等  歸命無量功德身 
 具如斯德應禮敬  彼之足跡頂戴持 
 應當敬彼如是等  頭面禮足而頂戴 
 覺轅難駕彼能乘  要心普利諸含識 
 以能荷佛難勝事  攝受眾生利益故 
偈曰。
（勝利益應知。於身并屬者。得未得不退。謂最勝付囑）。
巧護義應知。加彼身同行。不退得未得。是名善付囑。
此釋善護念諸菩薩。善付囑諸菩薩。二種義也。護
念為攝受根已熟者。如來善巧神力加被於彼。於
彼身中。令其佛法成就。於彼屬同行者。令其教化
利益。自利利他。與佛無異。付囑為哀彼根未熟者。
已得不退位者。令之不捨大乘。未得不退位者。令
於大乘更趣殊勝。以勝付囑而相付囑。欲其轉化
無窮也。
（於心廣最勝。至極無顛倒。利益意樂處。此乘功德滿）。
廣大第一常。其心不顛倒。利益深心住。此乘功德滿。
此釋所有一切眾生之類。至即非菩薩。四種心也。
若胎卵濕化。至若非有想非無想。盡乎三界眾生
矣。悉在所度之中。是廣大心也。皆令入無餘涅槃。
盡成佛果。是第一心也。實無眾生得滅度者。但是
寂滅己身。無別有情。是常心也。何以故。菩薩取一
切眾生。猶若我身。常不捨離。故名為常。若有我人
眾生壽者四相。依止身見。故我等想生。是名顛倒。
無此四相。是不顛倒心也。如是四種利益意樂。圓
滿果因。應無所住。行於布施。住無所住。名深心住。
此菩薩乘。功德圓滿。量等虗空。如是降伏。如是安
住。是如來所為善護念善付囑諸菩薩者也。
（六度皆名施。由財無畏法。此中一二三。名修行不住）。
檀義攝於六。資生無畏法。此中一二三。名為修行住。
此釋應無所住行於布施義也。布施是檀波羅蜜。
無住是般若波羅蜜。何以行施處離相。離相處行
施。名為相應行。以檀施能攝六波羅蜜故。施有三
種。一者資生施。二者無畏施。三者法施。此中資生
施。但攝布施一波羅蜜。無畏施。攝持戒忍辱二波
羅蜜。法施攝精進禪定智慧三波羅蜜。此三種施。
皆得名施。亦皆得名智。以智攝五波羅蜜。即無所
住而行於布施等。諸菩薩修行。當住於此也。
（為自身報恩。果報皆不著。為離於不起。及離為餘行）。
自身及報恩。果報斯不著。護存己不施。防求於異事。
此釋布施不住於相之義也。凡人行施。多為現在
自身。及報過去之恩。希望未來之果。三者而已。於
此三世事中。悉皆不著。所謂不住於事者。依資生
施說。謂於所施財。心無愛著。無所住者。依無畏施
說。謂修戒忍時。不望報恩。不住色等者。依法施說。
謂說法之人。心不希求可意諸境。凡現生果報。及
他生果報。皆不著也。復以何義不住彼耶。心存於
己不起施心故。或復施已還追悔故。為護此事。於
身不著。若有希求。即為餘事而行惠施。退失菩提
故。為防是行。於事不著。此布施等不應住於相也。
（攝伏在三輪。於相心除遣。後後諸疑惑。隨生皆悉除）。
調伏彼事中。遠離取相心。及斷種種疑。亦防生成心。
此釋布施離相獲福。復斷後後疑惑也。度生而著
四相。即布施而住於相。此取相之心。故當降伏。即
彼布施等事中。不見施物。受者。及施者。於此三輪。
除著想心。但應如所教住。謂以無住為住也。此中
<pb n="50"/>
有疑若離施等相想。云何能成施福。不知如是布
施。其福轉多。量等虗空。不可思量。此即斷疑之端
也。向後層見疊出。所有經文。皆為除遣後後疑惑。
如云莫作是念等。如云勿謂如來有所說法度生
等。皆防生成心之謂也。
（若將為集造。妙相非勝相。三相遷異故。無此謂如來）。
分別有為體。防彼成就得。三相異體故。離彼即如來。
此釋不可以身相得見如來之義也。如來三十二
相。是由施等因緣集造。墮在有為之數。由多劫修
行。乃得成就。若分別有為體是如來。便見如來有
其勝相。若望如來真如之性。即無此勝相。何以故。
此有為體。當為生住異滅四相所遷。此云三相異
體者。以住異同時故。若法身如來者。本自無生。離
彼有為。本無所為。離彼成就。非前際生。非後際滅。
本無變遷。離彼異體。謂三相異如來故。是法身無
相。不應以身相見也。若於是處。無三相可得。足知
如來不是有為造作因緣所成。如是見已。雖為佛
果而行布施。非著法施。成如是斷疑故。
（因與果甚深。於彼惡時說。此非無利益。由三菩薩殊）。
說因果深義。於彼惡世時。不空以有實。菩薩三德備。
（由於先佛所。奉持於戒學。并植善根故。名具戒具德）。
修戒於過去。及種諸善根。戒具於諸佛。亦說功德滿。
此釋頗有眾生。至種諸善根義也。無住而住。因深
也。相而無相。果深也。於彼鬬諍牢固惡世之時。有
能不以此為空談而生實信者。是末代菩薩持戒
修福。具戒具德具慧。三德完備。故能信也。當知是
人。修戒於過去。承事多佛。種諸善根。其來久矣。供
養諸佛有三種義。一者給侍左右。二者嚴辦所須。
三者詢承法要。能守護故。名曰尸羅。謂能善守六
情根故。修復有三種。一能離於十不善業故。二能
作於菩提分業故。三能趣於第一義諦故。如是修
戒。而行恭敬承事。即持戒具足。如是供養。而種植
善根。即功德具足。次下明其具慧。能於菩提生於
實相。功德圓滿。其福固無量也。
（能斷於我想。及以法想故。此名為具慧。二四殊成八）。
彼壽者及法。遠離於取相。亦說知彼相。依八八義別。
（別體相續起。至壽盡而住。更求於餘趣。我想有四種）。
差別相續體。不斷至命住。復趣於異道。是我相四種。
（皆無故非有。有故不可說。是言說因故。法想有四種）。
一切空無物。實有不可說。依言詞而說。是法相四種。
此釋無我人眾生壽者四相。及無法相亦無非法
相義也。上言菩薩三德備。由戒生定。由定生慧。所
謂有智慧者。了知人無我。故無壽者四相。了知法
無我。故無法非法四相。彼壽者及法。八相俱離。不
復取著。誰其知彼相而遠離之。唯具慧者。依於八
相。了知八相義別。所謂我相四種者何。中有主宰。
名之為我。今觀色受想行識諸蘊。各各差別。各無
主宰。故無我相。安住常性。名曰眾生。今諸蘊無常。
相續流轉。無有一法是安住性。故無眾生相。脈脈
不斷。乃名命住。今至壽盡而住。如有經言。汝今剎
那亦生亦老亦死。故無壽者相。諸蘊循環。受諸異
趣。名曰人相。是中無人能取諸趣。譬如因質而現
於像。質不至像。而有像現。由前蘊故後蘊續生。前
不至後。而後相續。是無人相也。此謂了知人無我
性也。所謂法相四種者何。經云。無法想。亦無非法
想。無想。亦無非想。諸譯皆然。唯秦略其後二。此復
云何。第一義諦。法本不生。能取所取。諸法皆無。故
無法想。以不生故。亦無有滅。彼法無物。而空實有。
故亦無非法想。此偈所謂一切空無物也。法與非
法分別離故。不可說有。不可說無。非言所詮故。故
無想。此偈所謂實有不可說也。所言無想。但顯想
無。非謂有法而名非想。雖第一義離一切想。而依
世間言語想說。以於無言處依言相說。是不可言
<pb n="51"/>
顯者。實言說之因也。亦無非想。此偈所謂依言辭
而說也。是謂了知法無我性也。壽等四相易知。法
等四相難晰。彼知遠離我人眾生壽者四相。即謂
之法相。并其法相而空之。即謂之非法相。有是有
非。未離分別。法與非法。二者俱泯。無可言說。是謂
俱空。若一向是空。破滅諸相。恐墮偏空。故依俗諦
說。亦無非相。有而不有。無而不無。是中道諦也。此
非法相。遣法也。無相。遣非也。亦無非相。遣非非也。
秦譯但以非法相該之。
（由彼信解力。信故生實想。不如言取故。取為正說故）。
彼人依信心。恭敬生實相。聞聲不正取。正說如是取。
此釋不應取法。不應取非法義也。彼人持戒修福。
能起深信。依彼信心。恭敬多佛。種諸善根。聞此經
典。乃至一念生淨信者。信心清淨。能生實相。由具
慧者。不如言取義。隨順第一義智。取為正說故。名
為實相。為斯理故。說彼八相遠離之後。便云不取
於法相。亦不取於非法相。法與非法。總未離於聲
教。彼不以所聞聲教而正取之也。不正取於法。不
正取於非法。二相遠離。即是實相。正說如是取。是
以不取取之也。彼菩薩聞說章句。能生實相如此。
何患其後有聞者不生實信乎。
（佛了果非比。由願智故知。為求利敬者。遮其自說故）。
佛不見果知。願智力現見。求供養恭敬。彼人不能說。
此釋如來悉知悉見義也。謂佛知即是見。見即是
知。非如肉眼。但見麤近物。至細障遠處則不能知。
非如比智。見煙知火。不能照了諸相差別。彼具戒
等人所有果報。佛一一知。佛一一見。若不言見。或
謂比知。若不言知。或謂肉眼等見。是故知見並言。
然由願智現量而了。惟佛具廣度眾生大願力故。
具一切智智大智力故。於諸境界朗然現覺。不但
現生福果。洞燭無差。即將來所感果報。為人供養
恭敬等。無量福德。一一了知。何故如來作如是說。
彼具戒等欲得福德。彼人則不能說。是人自知故。
諸佛如來。善知彼何等人。有何等行。是故彼人不
能自說。得福有二。生者能生因故。取者熏修自體
果義故。
（證不住於法。為是隨順故。猶如捨其筏。是密意應知）。
彼不住隨順。於法中證智。如人捨船栰。法中義亦然。
此釋法尚應捨。何況非法義也。謂文字般若脩多
羅等法。非證智者所住處故。既得證已。應捨彼法。
如到彼岸。應捨其筏。然欲證智。非法不可。於增上
證。是隨順故。應須收取。如未達岸。必憑其筏。是名
密意。一筏之上。有其取捨。故名為密。是般若法。於
無相菩提相應者。尚在所捨。何況我相四種。及法
相四種。與實相不相應者。其可取著而不捨乎。不
悟而隨順於法者。即名識。悟而能轉乎法者。即名
智。轉識成智。即法中義也。
（化體非真佛。亦非說法者。說法非二取。所說離言詮）。
應化非真佛。亦非說法者。說法不二取。無說離言相。
此釋如來所說法。皆不可取不可說。非法非非法
義也。此須菩提所解如來無得無說義。應化非法
身。原不證法。亦不說法。故謂無定法可得。亦無定
法可說。其義維何。以如來所說真如之法。非耳能
聽。不可取故。非口能宣。不可說故。是故應知非法
非非法。此據真如道理而說。彼非是法。謂是法無
為其性故。復非非法。由彼無自性。體是有故。二邊
俱離。即無可說。是無上菩提。離言說相。從來無有
得者。既無所得。更何說哉。此無得無說。須菩提所
為解空第一也。
（自受為他說。非無益集福。福不持菩提。彼二能持故）。
受持法及說。不空於福德。福不趣菩提。二能趣菩提。
（得自性因故。此餘者是生。唯是佛法故。能成最勝福）。
於實名了因。亦為餘生因。唯獨諸佛法。福成第一體。
<pb n="52"/>
此釋若人滿三千大千世界七寶以用布施。至所
謂佛法者即非佛法義也。寶滿三千界。持用布施。
非不得福甚多。以其不趣菩提。唯成有漏之業而
已。若受持此經。為他人說。自利利他二者。能趣菩
提。肩荷佛道。福德積聚。勝彼寶施者無量。曷言乎
福德之勝也。一切無上菩提。皆從此經發明。現證
無為實體。永斷生死苦因。故曰於實為了因。一切
諸佛。皆從此經。熏修身語。律儀圓滿。出生報化之
身。故曰亦為餘生因。持說此經者。成就第一之法。
成就希有之佛。世間之福。孰有過於此者。然所謂
佛法者。即佛法非佛法。以所覺之法。唯佛能證。佛
不自有。由不共性。以能作第一法因。是故彼福德
中。此福最勝。故曰福成第一體也。
（不取自果故。非可取可說。解脫二障故。說妙生無諍）。
不可取及說。自果不取故。依彼善吉者。說離二種障。
此釋須陀洹能作是念我得須陀洹果不。至須菩
提實無所行而名須菩提是樂阿蘭那行義也。一
切聖賢皆以無為法而有差別。今日所謂佛法者
即非佛法。是無為法。亦不可取及說也。所謂不可
取者。非謂無其果也。如四果人各證自果。但不自
作念謂得是果。即是不取。彼於證時。離取我等隨
眠煩惱。是故無如是心我能得果。此不取者。即四
果離四果。如依須菩提說得無諍三昧也。無諍者。
謂離煩惱障。及離三昧障故。由離煩惱障。得羅漢
果。由離三昧障。得無諍行。蓋人法兩空矣。更何取
乎。
（在然燈佛所。言不取證法。由斯證法成。非所取所說）。
佛於然燈語。不取理實智。以是真實義。成彼無取說。
此釋如來在然燈佛所於法實無所得義也。然燈
生時。身光如燈。以至成佛。亦名然燈。釋迦如來於
彼授記成佛。然佛於然燈授記語中。不取於法。無
佛想。無我想。無授記說授記想。顯是智證。而無所
取故。但以無分別實智。證無差別真理。以是真實
之義。離心緣相。成其無取。離言說相。成其無說。所
以如來昔在然燈佛所。於法實無所得也。
（智流唯識性。國土非所執。無形故勝故。非嚴許嚴性）。
智習唯識通。如是取淨土。非形第一體。非嚴莊嚴意。
此釋莊嚴佛土者即非莊嚴是名莊嚴義也。淨土
有二種。一法相土。謂有形相可得。二法性土。謂離
一切相。無所見聞。莊嚴亦有二種。一形相莊嚴。謂
金地寶池等。二第一義莊嚴。謂修習無分別智。通
達唯識真實之理。顯發過恒沙功德而為莊嚴。如
是而取淨土。非有形之淨土。乃第一體之淨土也。
如是莊嚴。不取相而為莊嚴。是真莊嚴也。依第一
義諦。無有形質可取。即非莊嚴。依俗諦。如是無莊
嚴。是名莊嚴。若執有佛土形勝莊嚴。云我當成就。
彼即於色等境界。有住著心。為遮此見。故下承以
應無所住而生其心也。
（譬如妙高山。於受用無取。非有漏性故。亦非是因造）。
如山王無取。受報亦復然。遠離於諸漏。及有為法故。
此釋佛說非身是名大身義也。佛報身如須彌山
王者。須彌雖大。而不取我是山王。以山無分別性
故。報佛亦然。不取我是法王。以無分別故。如何得
是無分別耶。第一義中。山及色身。皆無體性故。佛
說非身。是名大身。以受樂報佛。遠離諸漏。即無有
物。即是非身。由此非有身。說為有身。唯有清淨身
故。自體是有。非由因造。遠離有為法故。是大身。即
法身也。
（為顯多差別。及以成殊勝。前後福不同。更陳其喻說）。
說多義差別。亦成勝較量。後福過於前。故重說勝喻。
此釋如恒河中所有沙數。至勝前福德義也。前已
說寶施之喻。今復說者。豈不重耶。前說一三千界
寶施。此說無量三千界寶施。雖則總是多義。總是
<pb n="53"/>
勝較量。然其後者。即多中之多。勝中之勝。故重說
也。後福何以過於前耶。前福差別不明成立之因。
為於菩提無有荷持之用。今欲顯其能立因相。更
將別喻隨事而言。故較量之喻亦復殊勝。
（兩成尊重故。由等流殊勝。煩惱因性故。由劣亦勝故）。
尊重於二處。因習證大體。彼習煩惱因。此降伏染福。
此釋隨說是經乃至四句偈等。至是名三十二相
義也。二處者。一是隨說四句偈等之處。一是經典
所在之處。四句偈處。一切天人皆應供養如佛塔
廟。已尊重矣。經典之處。則為有佛若佛弟子。又尊
重之至也。彼以七寶等施。施寶之地。及能施者。無
如是事。故謂持說勝也。又此經名金剛般若波羅
蜜。即般若離般若。能與一切諸佛如來證法作勝
因故。又一切諸佛所共說故。皆以修習般若為因。
證會等流之性。發明大事。無說可說。故曰因習證
大體也。彼七寶布施福德。是染煩惱因。以能成就
煩惱事故。如積微塵以成世界。不離人天因果。是
因果皆非實有。故曰非微塵非世界。然是微塵非
貪等煩惱體。是世界非煩惱染因界。故名微塵世
界。是世塵無記。非彼染煩惱所及。縱能獲福。與微
塵世界等。亦同於無記性。極為微劣。況此持經功
德。能遠離煩惱因。能成佛菩提。及成就三十二相。
非福德中之勝福德乎。又三十二相。非是正覺之
體性。故名三十二相。比於持說法門。能得大覺性。
亦為是劣。此佛身相雖劣。亦是出世之福。實勝過
施寶所得世間之染福。況法身因。而不超越此三
十二相。能降伏染福。而持經功德。更能降伏之也。
（彼果勝苦故。難逢勝事故。境岸非知故。於餘不共故）。
苦身勝於彼。希有及上義。彼智岸難量。亦不同餘法。
（是甚深性故。勝餘略詮故。胄族高勝故。望福福珠勝）。
堅實解深義。勝餘脩多羅。大因及清淨。福中勝福德。
此釋以恒河沙等身命布施。至是名第一波羅蜜
義也。彼捨無量身命以用布施。視乎捨資生財寶
者。所得果報福德。此福勝彼福。何以故。彼捨身命。
苦身心故。然是苦因。終招苦果。若以四句偈施。脫
離苦海。其福不尤勝乎。爾時須菩提尊重法故。遂
便墮淚。此法門希有。雖有智眼亦未曾聞。復是難
逢。復是勝事。云何為勝。以上義故。如經說般若波
羅蜜。即非般若波羅蜜。彼智岸無人能量。云何為
到。由其所知境岸。唯佛。餘無能知者。故曰上義。又
此法門不同餘法。此中有實相故。除佛法。餘處無
實故。故信心清淨。不信餘法。則生實相。言實相者。
唯此處有。言非實者。餘處不生。能生是相。當能成
就第一希有功德。又此法門。是甚深性。故有能受
持此經。思量修習。不起我等相者。是於可取境界。
無有顛倒。得人無我也。又我等相。即是非相。是於
我取。無有顛倒。得法無我也。此二如其次第。明我
空法空。以至空空。能離一切諸相。則名諸佛。故謂
真實堅固甚深之義也。佛乃印可須菩提所說。若
復有人聞說是經。始焉不驚。既焉不怖。終焉不畏。
彼於無上菩提。不以其希有而驚之。不以其甚深
而怖之。不以其難成而畏之。是於此經。能生淨信。
更無疑沮。其能生實相。而成就無量功德也必矣。
此所謂堅實解深義者。後五百世寧無是人哉。特
希有耳。又此法門勝餘脩多羅。佛說第一波羅蜜。
非第一波羅蜜故。又云大因者。以第一波羅蜜。能
為諸佛修證大體之因。又云清淨者。以無量諸佛
所共說故。族胄高勝。極其清淨。彼以珍寶施者。無
有如斯眾德圓備。此所得福。望前福聚。不啻霄壤。
故謂彼福德中之勝福德也。
（彼行堪忍時。雖苦行善故。彼德難量故。由斯名勝事）。
能忍於苦行。以苦行有善。彼福不可量。如是最勝義。
（由無恚怒情。不名為苦性。有安樂大悲。行時非苦果）。
<pb n="54"/>
離我及恚相。實無於苦惱。共樂有慈悲。如是苦行果。
此釋忍辱波羅蜜。至應生瞋恨義也。謂彼持經者。
行苦行時。雖同苦果。而此苦行不疲倦。以有堪忍
性故。名到彼岸。彼岸有二種義。一是善性故。由諸
波羅蜜。皆以善為體性故。二是彼德難量故。由彼
德岸曾無知者。故言非波羅蜜。此苦行勝彼捨身
遠矣。如我於爾時無我人眾生壽者相。離於我相
也。及王悔過。我心無瞋。離於恚相也。無我。則無受
苦者。無瞋。則無惱彼者。但見共樂。不見有苦。但見
慈悲。不見瞋恨。如是苦行果。由與勝法相應。雖曰
忍辱到彼岸。其實般若到彼岸也。豈同恒沙身命
布施所得果哉。
（生心因不捨。是故應堅求。謂是得忍邊。及此心方便）。
為不捨心起。修行及堅固。為忍波羅蜜。習彼能學心。
此釋又念過去於五百世作忍辱仙人。至不應住
相布施義也。佛無我人等相。自五百世以來。修行
堅固。故能與菩提相應。若有菩薩不離我相等。苦
行之時。見有苦惱。便欲捨菩提之心。是故應離諸
相。若未生第一菩提心者。有如是過。故偈言。生心
因不捨。是故應堅求。為何等心。是此心生因。而遣
堅固勤求。復於何處。是不捨菩提心因。令進求也。
偈言。為忍波羅蜜。習彼能學心。此謂入初地勝義
之心。得忍邊際。行無住心。故經言發無上正等覺
心。何以故。示不住生心義故。若心住色等。此必不
能進求佛果。故菩薩應無所住而行布施。即是生
起無住著心方便。謂得忍已。雖復遭苦。而不棄捨
大菩提心。故曰習彼能學心也。
（應知正行者。是利生因故。於有情事相。應知徧除遣）。
修行利眾生。如是因當識。眾生及事相。遠離亦應知。
（彼事謂名聚。最勝除其想。諸世尊無此。由真見相應）。
假名及陰事。如來離彼相。諸佛無彼二。以見實法故。
此釋為利益一切眾生。至即非眾生義也。云何為
利益眾生修行。復遣不住利益眾生事耶。為斷此
疑。故經言。為利益眾生。應如是布施。言此正行者。
是利益眾生因。非取眾生相事故。何者是眾生事。
偈言。假名及陰事。如來離彼相。彼眾生者。唯名字
施設。喚為眾生。即是假名。原無實體。故如來說。一
切相貌。即非相貌。如是足明人無我也。又眾生所
依。謂由五陰所成。諦觀五陰。各無主宰。實無成眾
生事。故如來說。一切眾生。即非眾生。如是足明法
無我也。諸佛明彼二相不實。故無彼二相。以見於
實相無相故。若見於真實。即不見有所度之人。亦
不見有能度之智。一切無所住著。是真般若法
也。
（果不住因位。是得彼果因。世尊實語故。應知有四種）。
果雖不住道。而道能為因。以諸佛實語。彼智有四種。
（立要說下乘。及說大乘義。由諸授記事。皆無有差舛）。
實智及小乘。說摩訶衍法。及一切受記。以不虗說故。
此釋如來四語義也。如來言說。不離利生行施等
事。即是道也。菩提妙果。雖不住於言說道中。而言
說之道。能為菩提之因。以諸佛真實語言。能證離
言之果故也。彼言說有四種智。彼真語者。但說真
體實智。如華嚴境界。與大菩薩共也。實語者。如四
諦因緣等法。與小乘共也。如語者。說大乘等法。與
眾菩薩共也。不異語者。如一切受記等語。唯諸如
來乃能究盡。所謂不共法也。以此四者。不虗誑於
眾生。秦譯加一不誑語。非四者外。別有不誑語也。
語本無誑。即不虗說。何慮其因果不相符耶。
（不得彼順故。是非實非妄。如言而執者。對彼故宣說）。
隨順彼實智。說不實不虗。如聞聲取證。對治如是說。
此釋此法無實無虗義也。順彼實智第一義。說一
切法本性無生。無生即無有。故無實。既無生。豈有
滅。故無虗。上言我是真實語者。今又說無實無虗。
<pb n="55"/>
一說兩兼。理難成信。由此答云。如言而執者。對彼
故宣說。如依聲教得證菩提。便謂言中有菩提。又
聞言中無菩提。便謂畢竟無菩提。不達言空而法
實故。為破此二執故。說無實者。以所說法。不能得
彼證法。所以對治言中有菩提之說也。又說無虗
者。以此所說法。隨順彼證法。證果是實。所以對治
言中無菩提之說也。惟其無實無虗。故一切應無
所住。
（當時諸處有。於真性不獲。由無知有住。智無住得真）。
時及處實有。而不得真如。無智以住法。餘者有智得。
（無智由如闇。當闇智若明。能對及所治。得失現前故）。
闇如愚無智。明者如有智。對法及對治。得滅法如是。
此釋心住於法而行布施。至見種種色義也。一切
時者。謂過現未來。一切處者。謂三界。眾生實有真
如法。真如有得不得者。由心有住法不住法之異
耳。無般若之智。而住於法。心不清淨。如闇中無所
見。雖有解脫之時。雖有涅槃之處。冥然罔覺。故不
得真如也。有般若之智。而不住於法。心得清淨。如
有目者。當夜盡日出。見種種色。時時解脫。處處涅
槃。洞然無礙。故得真如也。明與闇對。是對法也。以
有智治無智。是對治也。明生則暗滅。智生則愚滅。
由其有目。顯得能對。如夜分已盡。顯所治闇法盡
故。如日光明照。顯能治法現前故。得失現前。奈何
不習般若智乎。
（由如是正行。獲如是福量。於法正行者。業用今當說）。
於何法修行。得何等福德。復成就何業。如是說修行。
（於文有三種。受持讀演說。義得由從他。及己聞思故。
名字三種法。受持聞廣說。修從他及內。得聞是修智。
（此謂熟內己。餘成他有情。
此為自湻熟。餘者化眾生。
此釋能於此經受持讀誦。至成就無量無邊功德
義也。持經功德。較量殊勝。是修何等行耶。是得何
等福德耶。復成就何等事業耶。修持說行。是為正
行。證真如果。是大福德。成就威力殊勝。是大事業。
如是修行。皆自聞經始也。名字有三種。曰受持。曰
讀誦。曰演說。欲受持其義。廣為人說。先須讀誦其
文。是讀誦者聞慧也。受持者思慧也。從他聞法。內
自思惟。兼此二者。是得修行智也。此聞思修智。不
為耽玩文字故。為自湻熟般若性智故。以其有餘
化導眾生。常以所聞廣為人說。俾人人皆能成就
最上第一之果。是為無量無邊功德也。

金剛般若波羅蜜經偈釋上（宗通卷八）

<sarticle>金剛般若波羅蜜經偈釋下（宗通卷九）</sarticle>
（由時事大性。望福福殊勝。非境性獨性。能依是大人）。
以事及時大。福中勝福德。非餘者境界。唯依大人說。
（及難可得聞。無上因增長。若但持正法。所依處成器）。
及希聞信法。滿足無上界。受持真妙法。尊重身得福。
此釋初日分以恒河沙等身布施。至以諸華香而
散其處義也。以恒河沙等身布施。其事甚大。初日
分如是。乃至百千萬億劫如是。其時甚大。是人所
得福。乃福中之勝福德也。以如是勝福德。較量持
經功德。尚不能及。然則是經大不可思議。非餘者
所知。餘指聲聞緣覺樂小乘者。此顯獨性所獲之
福。於聲聞等是不共性。故唯依大人說。為發大乘
者說。非發心入菩薩位。不能聞也。為發最上乘者
說。非發心入佛地。不能聞也。大乘教。名極上乘。大
乘行。名最勝乘。若能於此希聞之法。能生信心。受
持讀誦。廣為人說。是於大乘最上乘法。人所難信
者。信心不逆。由彼持法。即是持菩提也。能荷擔如
來無上菩提。滿足無上法界。非同二乘。但樂小法。
以自滿足而已。故能受持如是真妙之法。惟大乘
<pb n="56"/>
為最真。唯最上乘為最妙。以此為人解說。一切天
人皆應供養。如佛塔廟。以諸華香而散其處。處尚
尊重。人有不尊重者乎。人既尊重。其得福德亦不
可思議。豈彼勝福所可及哉。
（蠲除諸業障。速獲智通性）。
及遠離諸障。復能速證法。
此釋先世罪業。至當得阿耨多羅三藐三菩提義
也。持說此經。不但獲福。亦能消罪。先世罪障。應墮
惡道者。以今世人輕賤故消。是轉重而為輕也。重
者既輕。則輕者必無。是遠離諸障也。此顯淨除業
障。言此為善事者。謂遭輕辱時。顯被辱之人有福
德性。故言此為善事。此又不徒消罪。且能證法也。
能速證法。當於較量供佛功德中見。持經功德大
不可思議如此。
（世妙事圓滿。異熟極尊貴。於此法修行。應知獲斯業）。
成種種勢力。得大妙果報。如是等勝業。於法修行知。
此釋我念過去無量阿僧祇劫。至果報亦不可思
議義也。佛於然燈佛以前。供養多佛。經無數劫。方
能成佛。受持此經。速證菩提。視供養諸佛功德。不
啻千萬億倍。乃至算數譬喻所不能及。是種種勢
力不能及也。所得果報。無量無邊。不可思議。即是
世妙事圓滿。果報極尊貴。謂於護世帝釋婆羅門
等。所有圓滿。皆當攝取故。惟其無量無邊。故曰大。
即是多性。惟其不可思議。故曰妙。即是勝性。皆非
凡情所測。是得大妙果也。如是成就無量無邊最
勝事業。皆由於正法修行。便能安住如是眾德。故
持經者。依聞思修三法修行。乃能生無住妙智。證
於無上妙果。當知是經義不可思議。而果報亦不
可思議。惟修行者自知之耳。
（由自身行時。將己為菩薩。說名為心障。違於無住心。
於內心修行。存我為菩薩。此即障於心。違於不住道。
此釋云何應住。至實無有法發阿耨多羅三藐三
菩提心者義也。前應云何住。欲其降伏而安住也。
此云何應住。疑其降伏而安住也。為有我存也。若
內心修行有法我在。即著我人眾生壽者四相。此
即智障。能障於心。與無住之道實相違背。不得名
為菩薩。若論第一義本自無生。實無有法能發菩
提心者。即最初一念發菩提心。尚自無有。寧有我
為之安住而降伏者乎。惟無有我。即無所住。此內
心修行相應之行。菩薩應如是住也。
（授後時記故。然燈行非勝。菩提彼行同。非實由因造）。
以後時授記。然燈行非上。菩提彼行等。非實有為相。
（無彼相為相。故顯非是妄。由法是佛法。皆非有為相）。
彼即非相相。以不虗妄說。是法諸佛法。一切自體相。
此釋如來於然燈佛所。至是故名一切法義也。昔
然燈授記釋迦後當作佛。在然燈時。非有勝上行
因。可於彼處證得菩提。故蒙授記。若菩提非有者。
佛亦是無。為斷此疑。故言如來者。即是真如。雖無
一法可得。不無如來。故如來即是實性真如。謂無
顛倒。名為實性。謂無改變。名為真如。若有人言如
來得無上菩提。謂行菩薩行是實有者。此則虗妄。
若言於無上菩提實有得者。此亦虗妄。偈言菩提
彼行等故。法即菩提之法。佛即菩提。豈有得耶。若
無行無得者。如來終無所得耶。為斷此疑。故說如
來所得菩提之法。無實無虗故。所云無實者。偈言
非實有為相故。有為相者。如五陰等。實由因造。彼
菩提法。無色等相故。色等相無。是其自相。彼即菩
提相故。偈曰無彼相為相。又曰彼即非相相。以不
虗妄說。故曰無虗。無實無虗。得即無得。然是無所
得法。非謂但證空理。而不該於一切也。佛說一切
法。並以真如為體。真如唯佛所證。故云皆是佛法。
然是一切色聲等法。本無自性。不能持其自體。即
非一切法。以是非一切法。但是真如。故名一切法
<pb n="57"/>
也。是一切即真如之一切。是諸法即真如自體相
也。故曰是法諸佛法。一切自體相。
（謂以法身佛。應知喻丈夫。無障圓具身。是徧滿性故）。
依彼法身佛。故說大身喻。身離一切障。及徧一切境。
（及得體大故。亦名為大身。非有身是身。說彼作非身）。
功德及大體。故即說大身。非身即是身。是故說非身。
此釋譬如人身長大。至是名大身義也。前文佛說
非身。是名大身。但以非身顯法身。指空如來藏而
言。此如來說人身長大。即為非大身。是名大身。兼
人身長大顯法身。指不空如來藏而言。佛法徧一
切處。即真如徧一切處。是真如法身最大。譬如人
身長大。依法身而說大身。猶不離人身而說大身
也。法身不能外一切。而自顯其大。故能遠離煩惱
障所知障。即具足法身。一者徧一切處。真如之性。
在諸法中。無有異性故。二者功德大。修行功德無
量無邊不可思議。能與大體相應。即是證得大體。
以是之故。說名大身也。須菩提深明此意。故謂如
來說法身徧一切處。猶如人身長大。然法身雖徧
一切處。以非有為身故。是為非大身也。即此非大
身。名為妙大之身。即真如性故。是身即非身。非身
即身。是故說非身。依彼法身而說也。法身不離乎
一切。一切不離乎法身。豈偏空非身之謂哉。
（不了於法界。作度有情心。及清淨土田。此名為誑妄）。
不達真法界。起度眾生意。及清淨國土。生心即是倒。
（於菩薩眾生。諸法無自性。若解雖非聖。名聖慧應知）。
眾生及菩薩。知諸法無我。非聖自智信。及聖以有智。
此釋菩薩亦如是。至真是菩薩義也。上言無一法
可得。而一切法。即是佛法。此真法界。唯如來所證。
不但如來為然。而菩薩亦如是也。真界平等。無我
人眾生壽者等相。實無有法名為菩薩。若不達乎
此。起心動念。欲度眾生。欲莊嚴佛土。心境未忘。即
是顛倒。顛倒即名凡夫。非菩薩也。若通達無我法
者。無我法有二。一是眾生所有法。一是菩薩所有
法。若有自智能信者。若世間智。若出世間智。信解
一切法無性。一切法無性。不但離於人我。亦且離
於法我。此雖非聖。已具有聖慧。故言即是菩薩。一
是攝世諦菩薩。一是出世諦菩薩。故重言此真是
菩薩菩薩也。與如來真法界何以異乎。
（雖不見諸法。此非無有眼。佛能具五種。由境虗妄故）。
雖不見諸法。非無了境眼。諸佛五種實。以見彼顛倒。
（種種心流轉。離於念處故。彼無住常轉。故說為虗妄）。
種種顛倒識。以離於實念。不住彼實智。是故說顛倒。
此釋五眼義也。諸佛菩薩了無一法可得。豈都無
所見耶。照了前境。有五種真實智眼。見即是知。知
即是見。故眾生若干種心。悉能知之。以彼諸心住
於虗妄。不住於真如實智故。說名非心。以遠離四
念處故。既無執持。隨流常轉。故名為流散心也。流
散心即是顛倒。何以明其顛倒耶。以過去現在未
來。皆無心可得故。即過去未來以驗現在。種種分
別皆是虗妄。終歸無有。了無三世性可得。故名之
曰顛倒也。如來證真實心。而眾生種種妄心。皆真
心中所現少分之法。豈有不悉知悉見者乎。
（應知是智持。福乃非虗妄。顯此福因故。重陳其喻說）。
佛智慧根本。非顛倒功德。以是福德相。故重說譬喻。
此釋若有人滿三千大千世界。至得福德多義也。
彼住相布施。無智慧根本。成有漏因。雖有福德實
性。是顛倒功德也。故不足為多。若不住相而行布
施。有正覺智慧所持。成無漏因。雖無福德取蘊。其
福德。固不可思議也。非彼眾生顛倒心識可以例
論。雖重說譬喻。義略不同。前須菩提以真諦較俗
諦。故以世福之多。不如其無。此佛以真諦即俗諦。
惟以福德之無。故言其多。如來悉知悉見得福無
量。豈彼種種妄心不可得者比乎。
<pb n="58"/>
（謂於真法身。無隨好圓滿。亦非是具相。非身性應知）。
法身畢竟體。非彼相好身。以非相成就。非彼法身故。
（於法身無別。非如來無二。重言其具相。由二體皆無）。
不離於法身。彼二非不佛。故重說成就。亦無二及有。
此釋佛可以具足色身見不。至是名諸相具足義
也。法身如來之體。畢竟空寂。非彼三十二相八十
種好之身也。以法身之體。非有為之相所能成就。
故相好之身。非彼法身。所以經云。不應以具足色
身見。不應以具足諸相見也。然此相好二種。亦非
不佛。此二不離於法身故。即相好即法身。故重說
成就。所以經云。是名具足色身。是名諸相具足也。
依第一義。不應以色相見於法身。故說非身。依俗
諦。即於色相而見法身。故說具足。亦得言無。亦得
言有。故曰亦無二及有。如是無住妙法。豈易解乎。
（如來說亦無。說二是所執。由不離法界。說亦無自性）。
如佛法亦然。所說二差別。不離於法界。說法無自相。
此釋汝勿謂如來作是念我當有所說法。至是名
說法義也。色相之身。不離於法身。即無身相可得。
如佛法亦然。一者所說法。二者所有義。二種差別。
不離於法界。無有說法自相可得。若言無有世尊
是能說者。所說之法亦復不離法身。故成非有。若
法界離一切名相分別。即無有一法可說。無法可
說。是真說法。彼謂如來有所說法者。是以如來離
於法界也。即為謗佛。
（能說所說雖甚深。然亦非無敬信者。由非眾生非非
生。非聖聖性相應故）。
所說說者深。非無能信者。非眾生眾生。非聖非不聖。
此釋頗有眾生。至是名眾生義也。說而無說。是為
真說。此甚深經典。末世眾生能信及此乎。佛以一
切眾生。具有如來智慧德相。非無能信者。彼其具
有聖體。原非眾生。但其未離凡夫。非不眾生也。是
非眾生之眾生。不可謂聖。未嘗不可謂聖也。安知
其無能信此甚深經典者乎。此段秦譯缺。以魏譯
補之。而彌勒偈甚妙。固不當遺也。
（少法無有故。無上覺應知。由法界不增。清淨平等性）。
彼處無少法。知菩提無上。法界不增減。淨平等自相。
（及無上方便。由漏性非法。是故非善法。由此名為善）。
有無上方便。及離於漏法。是故非淨法。即是清淨法。
此釋佛得阿耨多羅三藐三菩提。至是名善法義
也。因上言非身非說。一切皆無。遂謂佛得菩提亦
無有耶。佛以雖無一切。不無菩提。彼無有少法可
得。即菩提處。是無上菩提。即法界性。法界平等。在
聖不增。在凡不減。以無我人眾生壽者等相。清淨
平等自相故。故名無上菩提。所云得菩提者。非可
修為造作而得之。當有無上方便。一切善法無不
現證。一切善法無不妙覺。及遠離於一切我人眾
生壽者有漏之法。而證於無漏之果。無漏即善也。
然是善法者。如來說為非法。以善法有體。而證無
所得理。法不相似。即為非淨。然由彼有漏。可曰非
善。即彼無漏決定是善。故彼漏非是淨法。而此法
離於有漏。即是清淨法故。所以修一切善法。是名
善法。修而無修。證而無證。是即無上方便。是即清
淨法也。以此為因。即無所得。而無上菩提。更何有
少法可得乎。
（說法雖無記。非不得應知。由斯一法寶。勝彼寶無量）。
雖言無記法。而說示彼因。是故一法寶。勝無量珍寶。
（於諸算勢類。因亦有差殊。尋思於世間。喻所不能及）。
數力無似勝。無似因亦然。一切世間法。不可得為喻。
此釋若三千大千世界中。至所不能及義也。使一
切善法則得菩提。是善法攝。非無記攝也。若持說
四句偈等言語文字是無記攝。何以得菩提耶。雖
言說屬無記法。而言說能示菩提之因。是言說即
法寶也。此一法寶。足勝三千大千世界無量珍寶。
<pb n="59"/>
故持說者。所得福德之多。一切世間無有其喻能
比況者。一者數勝。乃至算數所不能及。二者力勝。
如強弱力不相等。三者䫫勝。如貴賤人不相似。四
者因勝。言彼不可與此為因。故謂喻所不及也。菩
提無上。而言說文字亦無上。所以謂之法寶。此豈
可以無記法並論乎。
（法界平等故。佛不度眾生。於諸名共聚。不在法界外）。
平等真法界。佛不度眾生。以名共彼陰。不離於法界。
（若起於法執。與我執過同。定執脫有情。是無執妄執）。
取我度為過。以取彼法是。取度眾生故。不取彼應如。
此釋汝等勿謂如來作是念。至是名凡夫義也。經
云實無有眾生如來度者。謂平等一真法界之中。
佛此法界。眾生此法界。寧有法界度法界耶。故佛
不度眾生。以眾生之名。名無其名。眾生待五蘊而
成。蘊無其蘊。總不離乎法界。何必度耶。若見有眾
生可度。是取我能度眾生也。是即有取相之過。以
著彼五陰等法是眾生故。即與我執過同。欲令眾
生決定得解脫者。有如是相。故不應取。然如來雖
無我取。而嘗說有我者。但為凡夫顛倒妄取有我。
故說有我。未為聖者。未生聖人之法。故名凡夫。欲
令眾生同歸於無我。為度眾生之故。而說於我。其
無我取可知。彼凡夫為我所封。如來說即非凡夫。
第一義中。更無凡夫可得。但以俗諦名凡夫耳。既
無凡夫。何處有我耶。是凡夫之名。不離於法界。凡
夫之我蘊。亦不離於法界。故佛不度眾生也。
（不應以色體。準如來法身。勿彼轉輪王。與如來齊等）。
非是色身相。可比知如來。諸佛唯法身。轉輪王非佛。
（即具相果報。圓滿福不許。能招於法身。由方便異性）。
非相好果報。依福德成就。而得真法身。方便異相故。
（唯見色聞聲。是人不知佛。此真如法身。非是識境故）。
唯見色聞聲。是人不知佛。以真如法身。非是識境故。
此釋可以三十二相觀如來不。至不能見如來義
也。佛問可以色身之相。比觀無相法身如來不。須
菩提即知非是色身相可比知如來。佛乃然之。謂
若以三十二相觀佛者。與轉輪聖王何以別乎。且
轉輪聖王不得名佛者。謂諸佛真如法身。非相好
果報而得。非福德成就而得。彼轉輪相好。但是果
報。依多生所修福德成就。但得相好。而不得真如
法身。如來得真如法身。方便示現三十二相。實與
轉輪之相異也。夫真如法身。不係於相。其可以色
身之相比觀乎。故說偈曰。唯見色聞聲。是人不見
佛。秦譯止此。而唐譯又云。應觀佛法性。即導師法
身。法性非所識。故彼不能了。偈云以真如法身。非
是識境故。實指後譯。蓋如來法為身。但應觀法性。
法性者。所謂空性。無自性。無生性等。此即諸佛第
一義身。若見於此。名為見佛。然則攀緣法性。將非
取著。以淨智心了知法性。而法性豈是所了知耶。
是故經言。法性非所見。彼亦不能知。凡可見者。即
是識境。法身非是識境。故不可了知也。了知既不
可得。而法身其可以相比觀耶。故經云。應以諸相
非相。觀於如來。義備於此。
（其福不失亡。果報不斷絕。得忍亦不斷。以獲無垢故）。
不失功德因。及彼勝果報。得勝忍不失。以得無垢果。
（更論於福因。為此陳其喻。彼福無報故。正取不越取）。
示勝福德相。是故說譬喻。是福德無報。如是受不取。
此釋汝若作是念。至是故說不受福德義也。如來
固不可以相見。若執著破相為是。謂不必具丈夫
相而證菩提。如是則失功德修因。及失成就勝果
報。是二乘偏空見也。菩薩發心者。必依智悲雙運。
不說諸法斷滅相。智慧莊嚴。即是功德之因。福德
成就。即是勝果報。不失功德而證菩提。此其所以
為勝因勝果也。故七寶布施。雖得福德。不離有漏。
若知一切法無我。得成於忍。是不住相布施。證二
<pb n="60"/>
空智。所得福德。清淨無垢。非世福所及。以是勝忍。
得無垢果。是勝福德相。故曰勝前菩薩所得功德。
何以明其為勝耶。菩薩一切無我。雖有福德。而不
受其報故。所以不受者。不見福德可貪著故。若取
福德。即住生死。雖得福報。但同輪王。不名為佛。惟
其不取。即證無生。因既無漏。果亦無漏。雖不失功
德。及彼勝果報。實不受報。無彼有漏報故。如是取
者。名為正取。故名無垢果。此其所以為勝也。
（彼福招化果。作利有情事。彼事由任運。成佛現諸方）。
是福德應報。為化諸眾生。自然如是業。諸佛現十方。
（去來等是化。正覺常不動）。
去來化身佛。如來常不動。
此釋若有人言。至故名如來義也。上言不受福德。
何故如來化身出現受福耶。不知如來福德應報
種種莊嚴。但為化導眾生之故。任運無心。有感即
應。所以諸佛出現十方。如月印千江。乃自然而然
有此事業。非真有去來於其間也。去來乃化身佛
耳。化如幻化。本非真有。若法身如來。清淨周徧。來
無所從。去無所至。常自不動。豈有去來坐臥之相
耶。若能解佛所說如來之義。是出現之佛尚自無
有。寧有受福之事哉。
（彼於法界處。非一異應知。微塵將作墨。喻顯於法界）。
於是法界處。非一亦非異。世界作微塵。此喻示彼義。
（此論造墨事。為障煩惱盡。非聚非集性。顯是非一性）。
微塵碎為末。示現煩惱盡。非聚集故集。非唯是一喻。
（於彼總集性。明其非異性。不了但俗言。諸凡愚妄執）。
聚集處非彼。非是差別喻。但隨於音聲。凡夫取顛倒。
此釋以三千大千世界碎為微塵。至貪著其事義
也。即上言化身有去來。法身常不動。中間實無一
異之相。故佛以法界明之。去來坐臥。不離於法身。
譬如微塵不離於世界。不可謂一。不可謂異。故諸
佛如來。於真如法界中。非一處住。亦非異處住。何
以明其非一亦非異也。彼世界碎為微塵。所以喻
彼法身現起去來坐臥之義也。微塵碎為末。而成
一虗空世界。所以喻彼煩惱盡而證於無相法身
也。彼太虗空。非以微塵聚集之故集成世界。是微
塵本自無性。非有以合之而成世界。此不可為一
之喻也。又微塵聚集處。非彼世界能作微塵。是世
界本無自性。非有以散之而成微塵。此不可為異
之喻也。法身即是化身。非一處住。化身即是法身。
非異處住。孰見其分合之事哉。但凡夫不悟世界
本空。以為實有一合之相。是於非有中見有也。是
於不可說中而妄說也。但隨世俗音聲取著顛倒
不實之事。猶彼小兒如言執物。惡知其非真哉。一
合且非真。又何有於差別。
（斷我法二種。非證覺無故。是故見無見。無境虗妄執）。
非無二得道。遠離於我法。見我即不見。無實虗妄見。
（由此是細障。如是知故斷。由得二種智。及定彼方除）。
此是微細障。見真如遠離。二智及三昧。如是得遠離。
此釋若人言佛說我見等。至是名法相義也。無上
菩提之道。雖無一法可得。須得人空智法空智。乃
能證入。故曰非無二智可以得道。須遠離於我相
四種。法相四種。而後可證也。若見有我人眾生壽
者。即不見於菩提。不知是四相者本非實有。以其
無實。即是無物。故說我見。即是虗妄見。若見有法
相者。亦不見於菩提。故發菩提心者。應如是知見
信解。不生法相。以見法相。即不見相。如彼我見。即
不見故。何故此二見說名不見。此是微細智障。俱
生人執。俱生法執。此名細障。見於真如。即得遠離
此障。何以得見真如耶。謂如是知。如是見。如是信
解。即得人空慧。即得法空慧。是謂二智。知依定生。
見依慧生。信解依定慧等持而生。是謂三昧。有是
二智及三昧。即於法而離法。於相而離相。不生法
<pb n="61"/>
相。即無所住。而能降伏其心矣。何二障之有哉。
（陳福明化身。非無無盡福。諸佛說法時。不言身是化）。
化身示現福。非無無盡福。諸佛說法時。不言是化身。
（由不自言故。是其真實說）。
以不如是說。是故彼說正。
此釋若有人以滿無量。至如如不動義也。化身雖
無自體。然示現說法。所得福報。非悉歸於空也。彼
以無量無數世界七寶布施。得福無盡。而發菩薩
心者。持說此經。即代化佛而說法也。所得福報。勝
彼無量布施。非無無盡之福也。云何演說即勝彼
耶。謂諸佛說法時。皆如真實。不取於相。不言我是
化身。有能說所說之相。今演說者。如彼真如。不取
於相。亦無能說所說之相。如不為他宣說開示。故
名為他宣說開示。以不如是說。由作如是不正說
故。是故彼說正。為此名彼以為正說也。如是演說。
即是無法可說。與化佛無異。其得福無盡何疑哉。
（如來涅槃證。非造亦不殊。此集造有九。以正智觀故）。
非有為非離。諸如來涅槃。九種有為法。妙智正觀故。
（見相及與識。居處身受用。過去并現存。未至詳觀察）。
見相及於識。器身受用事。過去現在法。亦觀未來世。
（由觀察相故。受用及遷流。於有為事中。獲無垢自在）。
觀相及受用。觀於三世事。於有為法中。得無垢自在。
此釋何以故。至應作如是觀義也。演說者既如如
不動。何故如來入涅槃耶。然如來涅槃。不住於有
為。亦不離於有為。如九種有為法。以般若妙智觀
之。常即無常。無常即常。故化身不礙於法身。而法
身不礙於涅槃也。所云九種者。如星翳燈幻露泡
夢電雲。單指一事一喻。則如甚深十喻。所謂一切
業如幻等。謂見如星。智出則沒。謂相如翳。由病目
生。謂識如燈。念念相續。謂器如幻。無一體實。謂身
如露。暫時住耳。謂受用如泡。滴成即散。謂過去如
夢。但由憶生。謂現在如電。剎那不住。謂未來如雲。
含潤為雨。具如前解。愚謬解謂見分。相分。及於八
識微細之事。相分所攝。謂外而器界。內而根身。及
資財受用等。固是有為之法。見分所攝。過去所作
善惡業緣。及現在作用諸法。藏於八識田中。復為
未來世種種受用。亦是有為之法。觀相及受用。橫
亘十方。觀於三世事。豎窮三際。能以妙智觀之。如
夢如幻等。倐生倐滅。本未嘗有。是於有為法中。得
清淨無垢也。既無生滅。如如不動。是於有為法中。
得大自在也。是真如法身。本非有為。亦非離於有
為。惟其非有為也。本未嘗來。惟其不離有為也。本
未嘗去。是如來者如本無去來。法說者如如本自
不動。塵說剎說。本無間斷。又何泥於入涅槃之相
哉。作如是觀者。是為正觀。非般若妙智。其孰能如
是。
 由斯諸佛希有法  陀羅尼句義深邃 
 諸佛希有總持法  不可稱量深句義 
 從尊決已義廣開  獲福令生速清淨 
 從尊者聞及廣說  迴此福德施羣生 
曾鳳儀曰。此偈乃彌勒菩薩授之無著。無著授之
天親者也。其中微詞奧義。未易曉了。賴無著天親
各著論。論各簡密。疏者數十餘家。唯長水子璿刊
定記號為精當。中引彌勒偈殊未盡。近得廬陵賀
德輝居士所刻金剛經與偈俱。復不載彌勒授受
因緣。且偈不分疏。讀者難之。儀不敏。謬為金剛宗
通。并錄此偈重釋之。以請正於四方善知識。

金剛般若波羅蜜經偈釋下（宗通卷九終）

<article id="n473">金剛經釋</article>

No. 473
<pb n="62"/>
<sarticle>釋金剛經</sarticle>

明　真可　撰
心外無法。如來實語。水外無波。聖人切喻。但眾生從
無始以來。名言習氣染深難化。故聞凡著凡。聞聖著
聖。聞有著有。聞無著無。聞生死著生死。聞涅槃著涅
槃。聞世界著世界。聞微塵眾著微塵眾。本心即隱沒。
被名言所轉。執而忘返。埋沒自性。所以如來於般若
會上說金剛經。即世界而破微塵眾。即微塵眾而破
世界堅習。堅習既破。微塵習除。虧一喪兩。一兩既喪。
本心頓露。故六祖曰。不思善．不思惡。阿那箇是明上
座本來面目。此老即善惡情上指渠。曉得箇無善惡
的。這箇無善惡的。名有多種。曰本性。曰真心。曰佛性。
曰本覺等。故天機深者。不受名言所染。能即名言而
悟名言。不及者。如此經以世界微塵眾情上。如來宛
轉方便。借微塵眾破世界有名無實。借世界破微塵
眾有名無實。究竟兩者名實無。當情消性。復即與六
祖因善惡之情。悟無善惡本來面目。初無差別。即此
而觀。若不能即名言了悟得名言染不得的。不惟世
界即一合相。微塵眾亦一合相也。何以故。情未破故。
吾故曰。虧一喪兩。茲眾位偶聚泖上。結金剛般若緣。
此非就地抽苗。皆是多生曾親近諸佛菩薩來。所以
不期邂逅。道人與世泊然。初無他慕。今更深夜靜。白
燭光中。不惜口業。世出世法。將高就低。種種譬喻。委
曲剖析。此一分經。雖眾位根器生熟不同。或聞道人
拈提。或有所入。或無所入。解者自今日後。由麤而精。
既精則必入神。既能入神。則一切名言。世界．微塵．聖
凡．善惡．把柄在自手裏。彼名言安能轉我。未解者。自
今日後。必須要解。始不負堯風中此翻邂逅。且老病
不與人期。流芳不可把玩。世出世法。各須努力。
眾生情計。不此即彼。不聖即凡。故曰聖凡情盡。體露
真常。今世界可碎。微塵可合。則世界與微塵。未始有
常也。而眾生於未始有常之間。計世界為一。計微塵
為多。不一即多。不多即一。酣計而不醒。從無始以來。
至於今日。死此生彼。死彼生此。究其所以。不過我見
未空。隨處計著。故如來曰。一合相即不可說。凡夫貪
著其事。利根眾生。苟知合微塵而有世界。世界果有
乎。碎世界而為微塵。微塵果有乎。嗚呼。此貴在自悟。
不貴說破。所以如來於此經提無生之綱。於緣生之
中。真深慈大悲也。
夫碎世界而為微塵眾。微塵果有乎。合微塵眾而為
世界。世界果有乎。此兩者互為主客。迭相蕩洗。而一
多之情。豈煩天風海濤皷漱。然後滌除者哉。故善用
其心者。終日處乎一多之中。而一多不能累也。反是
者。則不勝累矣。故此經曰。一合相者。即非一合相。是
名一合相。而凡夫貪著其事者。是不達一多無常。主
客無定故也。如能達之。則一合相未始非天人師焉。
蘇長公有言曰。溪聲便是廣長舌。吾則曰。一合相便
是廣長舌也。或者以長公為是。以我為非。以我為是。
以長公為非。此所謂癡人前不可說夢也。
世界與微塵眾。往復研之。但有名言。俱無自體。謂世
界合微塵眾而有。謂微塵眾碎世界而有。皆眾生橫
計也。然此橫計。不無其因。始因於事不精。理不徹而
生。事。精則能了知事外無理。理徹。則能了知理外無
事。事外無理。事果有乎。理外無事。理果有乎。是以性
宗不成相宗始精。相宗不成性宗始圓。精即圓故精
而無思。圓即精故圓而歷然。無思故。即事而契同。歷
然故。即理而彌照。此等受用。自他滿足。但因中易知
而難證。果中易證而難忘。噫。因中即受用。果中受用
忘。此非披毛戴角者不能也。
夫我人眾生壽者四見。初本一我見耳。以展轉橫計。
遂成四見。若以智眼觀之。則一心不生。我尚不有。誰
為我見。我見既拔。則餘者不待遣而自空矣。又我見
<pb n="63"/>
者。無主宰中強作主宰之謂。人見。則待我而生。眾生
見。即循情分別不能返照之謂。壽者見。不過貪生畏
死之念也。用是觀之。則金剛經所說四見。實不在經。
即在吾人周旋日用逆順之間。與佛何干。雖然。若不
是這瞿曇老漢曲折點破。則茫茫大塊終古不旦矣。
佛問須菩提曰。若人碎三千大千世界而為微塵眾。
是微塵眾可謂多乎。須菩提曰。甚多。予以是知須菩
提之意。以為不但多耳。諦觀而察之。誠乃有名無實。
故曰。即非微塵眾。是名微塵眾。復次。世界之意。亦有
名無實耳。故曰即非世界。是名世界。蓋微塵自無其
體。必碎世界而有。世界亦無其體。必合微塵而成。故
以世界觀塵。世現而塵不現。以微塵觀世。塵形而世
不形。或計多碎相。則多碎相現。計一合相。則一合相
現。多碎相即微塵之別名。一合相即世界之異稱耳。
若當機頓了。多碎相與一合相。皆有名而無實。則一
多之情。不待掃而自盡矣。一多之情既盡。則我固有
之心光昭然現前矣。故曰。凡聖情盡。體露真常。又此
情緣一而起。謂之一情。緣多而起。謂之多情。緣凡而
起。謂之凡情。緣聖而起。謂之聖情。故一一多多凡凡
聖聖。不過一情之橫計耳。又曰徧計。又曰前塵相想。
又曰六塵緣影。皆此情之別名也。圭峰科此段義。謂
證法界。有味乎哉。
夫有卷則有舒。有聚則有散。有合則有碎。此自然之
理也。故如來呼須菩提而告之曰。若三千大千世界
可碎而為微塵。是微塵眾果多耶少耶。須菩提承佛
而言。曰甚多。夫碎大千世界而為微塵。以凡夫心量
較之。則不勝其多矣。若如來所知。則不勝其少也。豈
微塵多少之數如來不知。乃待須菩提定耶。蓋如來
逆知一切眾生。雖根有鈍利之不同。而執世界為一
合相。未始有不同者也。但利根眾生。一聞世界可碎
而為微塵。則不待須菩提言多。微塵即非微塵眾。是
名微塵眾。然後悟世界必非一合相。奈鈍根眾生。須
待須菩提密破其微塵多眾之執。然後知一合相。初
本非世界。假眾微塵合而始成世界。世界既合微塵
眾而始有者。則世界當一合相住時。住本無住。合本
無合。豈待碎世界而為微塵眾。然後一合相始破哉。
又須菩提以為我與如來。碎世界而為微塵。合微塵
而為世界。合合碎碎重疊翻騰。上根與中根。固已皆
悟世界本無。合微塵而有。微塵亦無。碎世界而有。至
此。則一多之執情。不待觀空然後破也。奈下根之難
悟。所以須菩提復拈三千大千世界即非世界。是名
世界。顯告而曉之曰。若世界實有者。即是一合相。世
界若是一合相。則如來往嘗又說一合相即非一合
相。是名一合相。此又何耶。如來與須菩提憫眾生執
情之難破。味著此身。計為實有。委曲翻騰。而下根眾
生執解未盡。故如來呼須菩提而再告之曰。一合相
者。即是不可說。但凡夫之人貪著其事。豈須菩提不
知一合相即非一合相。待如來再告之而後曉耶。蓋
如來借須菩提。而深責下根執現前之身。橫謂實有
而味著也。嗚呼。初碎世界而為微塵。徵微塵而非有。
微塵非有。則世界無體。故須菩提不先破一合相之
執。而先破多微塵之執。蓋多微塵既破。則一合相之
執不待破而破矣。何者。多為一體。多破。則一無體矣。
一多情盡。則世界與微塵。皆清淨法界也。指何物為
世界微塵耶。學者知此。則我如來父子翻騰剖柝之
苦心。方始知也。如果知之。則三千大千世界之堅初
碎而為微塵。再合微塵而為世界。何異一紙卷舒。浮
雲之聚散者哉。

釋金剛經（終）

<article id="n474">金剛經決疑</article>

<pb n="64"/>
<talk>No. 474-A
 刻金剛決疑題辭</talk>

般若為諸佛母。菩薩之真因。眾生之佛性。生靈之大
本也。由向背之分。故有聖凡之別。是知眾生日用現
前見聞知覺。皆般若之光。端在信不信耳。故曰諸佛
智海以信得入。靈山一會。得度弟子雖出生死。而不
信此法。無成佛之分。勞我世尊多方淘汰種種彈呵。
而劣解之徒展轉生疑。以為非己智分。以疑根未拔
故本智不現。及至般若會上。如來以金剛智而決斷
之。直使聖凡情盡生滅見亡。而本有智光。豁然披露。
始信自心清淨。了無一法為己障礙。此金剛般若。直
拔疑根。為發最上乘者說。殊非淺識薄德所能解。故
黃梅以此印心。以其一法不立。是為宗門正眼也。昔
天親列二十七疑。解此一經。以疑潛言外。而此方義
學。執筌失指。從前得意忘言者希。予自幼能誦而。長
不解。每思六祖大師一言之下。頓了此心。何世無悟
入之人。由正眼不開。返為性障。因住曹溪。偶為大眾
發揮一過。恍然有悟。而言外之疑。頓彰心目。信乎。此
法離文字相。非思量分別所能解也。因拈示一斑。以
當法施。初刻之嶺南。再刻於五雲。又刻於南嶽。門人
方玉。見而信受。茲復刻於吳門。將廣願四眾。同開金
剛正眼。的信自心。則成佛正因。將以是為嚆矢也。
丙辰長至月憨山清道人撰

<other>No. 474</other>
<sarticle>金剛決疑</sarticle>

姚秦三藏法師　鳩摩羅什　譯
明曹溪沙門憨山釋　德清　撰
金剛般若波羅蜜經
金剛二字。解者都以堅利能斷為義。此泛說也。然
西域實有金剛寶。此寶最堅不可壞。且能壞一切
物。謂取此寶以喻般若。能斷煩惱。此雖近理。總非
佛意。特尋常宿習知見耳。
蓋般若。此云智慧。乃是佛的心。所謂佛智慧也。波
羅蜜。義云到彼岸。乃指此心極盡處也。今題云金
剛般若波羅蜜。標此經所說。特顯佛一片金剛心
耳。且金剛心乃佛修因證果之本心。今出世教化
眾生。全用此心。今教菩薩以金剛心為本修因。為
入大乘之初門。故特示之以斷疑也。以此心不是
世間眾生常情。故舉世不能知佛。且佛原不是世
間人。而今平空走到人間來。則人人見而生疑矣。
及其日用行事。件件不與人同。說話不同。規矩不
同。事事法法。與世間相反。故動而見疑。宜其諸天
魔王皆欲害。調達阿闍皆要殺。而一切人皆生謗
也。故曰。我出世間。一切天人阿修羅外道魔王。皆
當驚疑。是也。不但天人生疑。即弟子中上首如迦
葉等。舉皆疑佛。以所說法。乍空乍有。乍是乍非。或
讚或斥。或獎或呵。全無一定之言。而諸弟子。聞者
皆疑而不信。故曰。將非魔作佛。惱亂我心耶。上首
尚乃如此。則新學可知。以佛所說法。難信難解故。
然佛出世。一番說法。則今已三十年矣。弟子猶且
懷疑而不信。是則佛之含冤。蓋已久矣。今日幸喜
空生。有些見處。窺見世尊一斑。忽生讚歎。故世尊
因其疑而決破之。乃披露自己一片金剛真心。表
白與他。使其了悟不疑。令諸聞者。羣疑頓斷。故此
經。乃佛的示自心。以斷弟子學佛者之疑。不是說
般若能斷眾生煩惱也。如其不然。但看經中一一
皆是空生之疑。疑佛之心。佛表此心以破彼疑。何
嘗說以智慧斷眾生煩惱耶。故此經題。單是法。非
以喻也。但斷得弟子疑。就斷得眾生煩惱。此經一
味只是斷疑生信為主。以學道之人。以信為本。以
<pb n="65"/>
疑作障。故疑有三種。謂疑人．疑法．疑己。疑人謂認
人不真。即如弟子聞佛說色身法身。大身小身。不
知那箇是真佛。此疑人也。且其說法。方纔說有。却
又說空。方纔說空。却又說不空。以其言不一。故最
可疑。此疑法也。或有聞而能信。不疑於法。又見其
法大。則疑自己根小。不堪領荷。不能修行。此疑己
也。今此經中。三疑都有。佛隨空生所疑處。即便逐
破。頓斷彼疑。所謂疑悔永已盡。安住實智中。此經
之旨也。
此經。此方解者極多。都不合佛意。獨西域天親菩
薩。以二十七疑分經。極是。但意出於聖人。而論傳
此方。已經翻譯。且譯人有巧拙不同。言不達意。反
生滯礙。使學人難省。此微妙幽旨。非口所宣。一落
言詮。便成渣滓。況著粗浮文字。何以達妙。此註述
之難於描寫佛心。不無救顰之醜。即如世人作行
狀。但可述事。不能傳神。此其難也。故今決疑解。妙
在先得空生之疑為主。若疑情全露。則佛破疑之
說。不待解而自明矣。故此解先出疑。在本文之前。
節節按跡而破之。忘言領悟。自得其宗。
如是我聞。一時佛在舍衛國。祇樹給孤獨園。與大比
邱眾。千二百五十人俱。
解。此是佛住世說法儀式。諸說備釋。此不繁衍。
爾時世尊食時。著衣持鉢。入舍衛大城乞食。於其城
中次第乞已。還至本處。飯食訖。收衣鉢。洗足已。敷座
而坐。
解。此是佛住世家常過活。日用處動容。與眾一般。
更無別奇特。只是就裏一點。與人不同。知之者希。
時長老須菩提。在大眾中。即從座起。偏袒右肩。右膝
著地。合掌恭敬。而白佛言。希有世尊。
解。如來住世日用尋常。與人一般。就裏一點不同
處。人人對面不知。今日忽被空生勘破。故歎曰希
有。嗟乎。如來與諸弟子。周旋三十年矣。一向不知
佛行履處。不知。故作等閒放過。只道與眾人一般。
所以凡佛所言。多疑而不信。若不是空生[覤-儿+丘]透。則
終無知佛者耶。
如來善護念諸菩薩。善付囑諸菩薩。
解。此空生歎佛希有處。正是親見如來此一片苦
心也。菩薩乃學佛之弟子。即昔在小乘中。初發大
乘心者。乃空亂意菩薩也。一向佛為護念此輩。更
無別意。只是要付囑此心耳。護念者。以佛出世本
願。只欲令一切眾生與佛無異。人人成佛。方盡此
心。但眾生德薄垢重。心志怯弱。不能擔荷。如嬰兒
一般。佛如慈母之護念嬰兒。則無一息放下。種種
周悉。調護愛念。故如保赤子。所謂護念。只欲一切
眾生直至成佛而後已。故曰付囑。然不敢明言。但
密密方便而將就之。故曰善。經云。我以無量無數
方便。引導眾生。欲令一切眾生。皆悉到於一切智
地。是謂護念付囑。
世尊。善男子．善女人。發阿耨多羅三藐三菩提心。云
何應住。云何降伏其心。
解。此空生特問安心之方法也。以初在小乘時。單
肯自度。不肯度生。故心小。今蒙如來二十餘年。多
方淘汰。激起度生之心。故名大心眾生。為菩薩。要
令下化眾生。將以上求佛果。此輩自肯利生。故曰
發菩提心。此空生已信佛心矣。但見初發大心菩
薩。未悟實相真空。與前所取偏空。二者難辨。以前
小乘涅槃。可以取著安住其心。今既捨前空。而未
得真空。所謂進無新證。退失故居。名空亂意。以一
向執著名言。習氣未忘。要有住著。又執著一定有
佛果可求。將謂求至佛果。便是住處耳。且要上求
佛果。必欲下化眾生。眾生度盡。方得成佛。而今滿
眼看見三千大千世界眾生無量無邊。幾時能度
得盡。眾生不盡。如何得成佛果。以求住之心急。故
<pb n="66"/>
此心不安。不能降伏。故空生特為請安住其心。降
伏其心之方法耳。然空生已見佛心而嘆希有矣。
且開口單問此二語者。何也。以眾心各謂世尊今
日是已成之果矣。故我見世尊如此日用安心自
在。即今初發心求佛果之人。其心不定。當如何安
住。如何降伏耶。此問意也。安心者。如二祖侍達磨。
乞安心法。磨云。將心來與汝安。祖云。覓心了不可
得。磨云。與汝安心竟。然在祖師門下。一言便了。所
以為宗。今世尊便說了許多安心之法。婆心漏逗。
所以為教到底只是箇覓心了不可得。故四祖以
前。皆以楞伽印心。至黃梅六祖。皆以金剛印心。故
此經非文字相。不可作言語文字看。全在離言之
妙。其經中。凡言於汝意云何。皆反徵其疑也。以眾
心隨語起疑。雖未吐露。而心已動念。謂之意言分
別。正是名言習氣耳。
佛言。善哉善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。
解。空生所問。意謂發心菩薩。不得似佛這等安心
自在。將謂若求作佛。必須象佛日用行履一般。方
纔是佛。我觀佛心如此安閒。而菩薩心不得安住。
如何降伏使心安耶。佛答意云菩薩要求心安作
佛。不必別求。只如汝會得我護念付囑之心。其心
自安。亦不必別樣降伏。故云如汝所說。但得心安
足矣。更何降伏耶。只當如此而已。故云如是。
唯然世尊。願樂欲聞。
解。唯然者。空生直信佛心無疑矣。已見佛心似不
必說。但諸菩薩未領其旨。更欲樂聞也。
佛告須菩提。諸菩薩摩訶薩。應如是降伏其心。
解。此佛指示安心之方法也。義在下文。前問安住
降伏二事。今只許說降伏。不言安住者。以凡夫二
乘。一向執著住處。此名言習氣也。今趣進大乘者。
先要遣此習氣。以眾生涅槃。俱非實法。皆不可得。
但以名言為體耳。名言既捨。習氣頓空。其心不待
降伏。而自安恬寂滅矣。故但教降心。不言其住者。
恐引習氣。所謂狂心不歇。歇即菩提。但盡凡情。別
無聖解。佛不以實法繫著於人。故不言住。
所有一切眾生之類。若卵生．若胎生．若濕生．若化生。
若有色．若無色。若有想．若無想．若非有想．若非無想。
我皆令入無餘涅槃而滅度之。如是滅度無量無數
無邊眾生。實無眾生得滅度者。何以故。須菩提。若菩
薩有我相人相眾生相壽者相。即非菩薩。
解。此世尊直示安心觀法也。然菩薩發心。所求者
佛果。所化者眾生。二者而已。所以於心不安者。以
未見眾生如故。滿目都是眾生。何時方得度盡。眾
生不盡。則佛果難求。轉見長遠。因此其心不安。而
汲汲不休。故求降伏此心。今佛教以度生之方。以
觀察無我為主。且菩薩所見眾生之多。難盡度者。
以有我相。則見人相。人人相對。則三千界內眾生
何限。且生生不已。宜怖其難盡也。殊未見眾生本
自如如耳。然眾生雖多。總十二類。縱有無量。亦只
十二。就十二類一一觀之。收於胎卵濕化四生而
已。四生之內。不過色心二法而已。在色則不過有
色無色。論心亦不過有想無想。縱到極頂。則止於
非有非無。如此十二。則盡眾生界矣。又何多耶。況
十二類。名為眾生。眾生色心。本是假合。既為假合。
則眾生本無。眾生本無。但妄見有。苟以本無而觀
眾生。則眾生本自如如。眾生既如。俱成寂滅。即此
盡皆令入無餘涅槃矣。又何難哉。淨名云。一切眾
生畢竟寂滅。不復更滅。如此滅度無量無數無邊
眾生。其實無一眾生得滅度者。何以故。本無我故。
以有我則有人。有人則有眾生壽者。但有此四相。
<pb n="67"/>
則不名為菩薩矣。何言度生。是故菩薩度生當觀
無我。無我則無人。既無我無人。則眾生界自然寂
滅。眾生寂滅。則佛果非遙。又何怖其長遠耶。是故
菩薩當觀無我。下文云。知一切法無我。得成於忍。
此真菩薩也。
△疑曰。佛教菩薩度生。以布施為本。其所施者。皆
眾生也。今眾生皆空。則所作布施。誰為受者。故下
文答云。菩薩布施。不必著眾生相。
復次。須菩提。菩薩於法。應無所住行於布施。所謂不
住色布施。不住聲香味觸法布施。須菩提。菩薩應如
是布施。不住於相。
解。此破著相之疑也。空生因聞眾生皆空。則疑。謂
眾生既空。則菩薩布施。無有受者。以六塵非有。眾
生本空。故云應無所住。此教不可著眾生塵相也。
又伏疑云。若不住相。何以有福。故下答以離相之
福更大。
何以故。若菩薩不住相布施。其福德不可思量。須菩
提。於意云何。東方虗空可思量不。不也。世尊。須菩提。
南西北方．四維上下虗空可思量不。不也。世尊。須菩
提。菩薩無住相布施。福德亦復如是不可思量。
解。此破著相之疑。示以離相妙行也。然菩薩布施。
專為求福。若求福之心著相。則福不大。故世尊權
指離相之福更大。使其安心。然著相布施。局於有
相。而眾生之相。一微塵耳。縱能獲福。其福幾何。今
若正施眾生時。不見有施者受者。亦不見有所施
之物。如此三輪皆空。無相可住。不住相之福。其福
不可思議矣。故以虗空喻之。
須菩提。菩薩但應如所教住。
解。此結示安心之法也。前問心不能安住。故須降
伏。世尊教以降伏之方。只是以觀無我為主。無我
則無人。人我兩忘。則自心寂滅。自心寂滅。則一切
眾生皆寂滅矣。眾生既寂。則佛不必求。此則馳求
心息。取捨情忘。內外皆空。一心不動。是則名為安
心之法。故結云如。
△疑。前以布施作福。下化眾生。只為上求佛果。今
既眾生相空。三輪體寂。是則因為虗設矣。無相之
因。何以上求有相之果乎。況現見如來身相宛然。
不是無相之因可得。此以相見如來也。故佛破云。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
解。此直指無相妙行也。空生由聞無相之因。遂疑
此因。不能求有相之佛果。是以相見如來也。此乃
著佛應化之相。未見法身真體。世尊徵破見相。空
生領旨。故佛直告不可以相見如來。以如來所說
之身。即法身也。故云非身。然法身亦非有相。即於
諸法相上。見其非相。即見如來矣。不是如來法身。
捨諸法之外。別有一相狀也。此則無相之因。契無
相之果。明矣。
△疑云。若以無相之因。契無相之果。此義甚深。難
信難解。遂疑。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句。能生信心。以此為實。當
知是人。不於一佛二佛三四五佛。而種善根。已於無
量千萬佛所。種諸善根。聞是章句。乃至一念生淨信
者。須菩提。如來悉知悉見。是諸眾生得如是無量福
德。何以故。是諸眾生。無復我相人相眾生相壽者相。
無法相。亦無非法相。何以故。是諸眾生。若心取相。則
為著我人眾生壽者。若取法相。即著我人眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說汝等比邱。知
<pb n="68"/>
我說法。如筏喻者。法尚應捨。何況非法。
解。此直示佛之知見也。由前空生初執有相之因。
佛以不住相布施破之。復疑無相之因。不能契有
相之果。蓋執佛有相狀也。佛以法身非相破之。是
以無相之因。契無相之果。明矣。如此。則因果俱空。
人法雙泯。此義甚深。難信難解。故疑問佛。不知可
有人。能信此法不。頗。猶可也。言說章句。即指前無
相因果之說。佛答謂豈無其人。但信此法者不是
尋常之人。乃是持戒修福者。方能信耳。此人亦非
於一佛二佛三四五佛而種善根。蓋從無量千萬
佛所而種善根者。所謂久種深根。乃能信耳。此等大
根眾生。即一念信心。我悉知見其所得福。已無量
矣。此無相之福。勝過有相所求之福。明矣。何故契
無相者。能得多福耶。蓋此眾生。無復我人眾生壽
者之相矣。不但無此四相。即一切有無諸相。悉皆
空矣。故云無法相。亦無非法相。以此眾生。心不取
相故。一切皆離。苟一念取著法非法相。即著四相。
以不取相故。心境皆空。得福殊勝之若此耳。此是
如來真知見力。故我教菩薩。不應取法非法相。何
以故。以一入此法。則人法皆空。頓離諸取。便起諸
有矣。豈細事哉。故我常教弟子。當捨法也。然捨法
即捨情。情忘則智圓矣。故曰。法尚應捨。何況非法。
△疑。空生因聞佛說佛非色相。法不可取。遂起疑
云。若佛與法。二皆無相。是無佛無法矣。爭奈現見
佛成菩提。現今說法。何以言無。此疑佛自語相違
也。故下按破。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法。名阿耨多羅三藐三菩提。亦無有定法。如來可
說。何以故。如來所說法。皆不可取．不可說。非法．非非
法。所以者何。一切賢聖。皆以無為法而有差別。
解。此雙遣佛法知見也。空生心中纔萌有佛有法
之念。所謂意言分別也。含而未吐。佛逆破之。故召
而詰之曰。於意云何。謂汝意下作何分別耶。且佛
菩提。果有所得耶。如來果有所說法耶。此審而詰
之。以勘其意。空生領旨。故陳其悟。謂已解佛說。原
無定法。即是菩提。亦無有定法。如來可說。此空生
深領如來不取之旨。不但如來。即一切賢聖。皆以
無為法有差別故。故非可取。此開權顯實之意。已
露一斑矣。
△疑。空生已領無佛無法之旨。但不知契無為者。
如何得福殊勝。故下如來以離相破之。
須菩提。於意云何。若人滿三千大千世界七寶。以用
布施。是人所得福德。甯為多不。須菩提言。甚多。世尊。
何以故。是福德。即非福德性。是故如來說福德多。若
復有人於此經中。受持乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。
解。此以無相之福。以顯無相之法為最勝也。空生
已悟無相之理。但不知契無相之理。得無相之福。
此福如何勝彼有相耶。故佛先以有相布施。較量
其福。不如持四句偈之福殊勝者。以一切諸佛。皆
從此般若而出生故。故云。般若是諸佛母。所以福
大。如俗所云。母因子貴故也。是則般若乃是能出
生佛．法者。而般若本非佛．法也。故云。所謂佛．法者。
即非佛．法。
△疑云。既法無可說。佛無可成。俱不可得矣。且世
尊昔日。為我等聲聞。說四諦法。乃是法也。我等依
之而修。是得果也。我等依涅槃而住。此有所住也。
如何世尊一切皆非。此大眾意言分別也。故世尊
逆舉小果。逆問空生。而代破之。
須菩提。於意云何。須陀洹能作是念。我得須陀洹果
<pb n="69"/>
不。須菩提言。不也。世尊。何以故。須陀洹。名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含。名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含。
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法。名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說須菩提是樂
阿蘭那行者。以須菩提。實無所行。而名須菩提是樂
阿蘭那行。
解。此的示無住真宗也。大眾因聞佛不可求。法非
可取。斯則進取無可住矣。爭奈世尊昔日。教我聲
聞。令離生死。安住涅槃。非無法無果可住也。而今
世尊何以言佛法皆非。此小乘未忘名言習氣。執
有實法。難入般若。故多起疑。世尊假空生之悟。為
眾旁通。故舉昔果逆徵之曰。於意云何。謂於汝意
下如何也。梵語須陀洹。此云入流。入。逆也。謂逆生
死流也。然言逆流。但約不入六塵名為逆。非是實
有此可逆。有彼可入而住之也。斯陀含。此云一往
來。謂有欲界一品殘思。但只消一來欲界斷之。則
從此長往矣。此亦非有來往實住處也。阿那含。此
云不來。謂永不來欲界受生。如此而已。亦非有不
來之處可住也。阿羅漢。此云不生。以見彼諸法。一
切皆無。實無諸法。一心不生。如此而已。亦未嘗作
念。我是阿羅漢。亦非有住可之羅漢地也。若阿羅
漢自己作念。認著我是羅漢。此則與眾生知見一
般。即著四相矣。空生以己驗之。即如世尊每每稱
我得了無諍三昧。又讚我是人中最上之人。又說
我是第一離欲阿羅漢。蒙世尊如此極口稱讚。然
我自忖己心。並不曾一念生心。執著我是離欲羅
漢也。若我有此念。世尊則不說我是樂寂靜行者。
以我而觀。昔日涅槃元無住處。足知如來菩提。必
無可住之理矣。復何疑哉。此決佛果有住之疑。下
決佛定有成之疑。
△疑云。聞上開示。佛果無住。明矣。既果無所成。爭
奈現見如來。從燃燈受記。是則佛定有成。既有可
成之佛。豈無可住之果。下答以無所得。
佛告須菩提。於意云何。如來昔在燃燈佛所。於法有
所得不。不也。世尊。如來在燃燈佛所。於法實無所得。
解。此示究竟無得之旨也。以聞無住之談。已悟菩
提無住。遂疑菩提雖無住。而佛果必定是有成。若
佛無成。如何傳授。故世尊逆問空生而決之。以燃
燈佛雖云授記。但印契此心而已。實無所得。若有
所得。則燃燈必不與我授記。
△疑云。菩提無住。佛果無得。如此。則不必莊嚴佛
土矣。而世尊何以教我行菩薩行。莊嚴佛土耶。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩。應如是生清淨心。不應住色生心。不應
住聲香味觸法生心。應無所住而生其心。
解。此直示安心之法也。空生疑謂佛既無成。涅槃
無住。若如此又何須莊嚴佛土耶。執此疑者。謂度
生之行。實要莊嚴佛土。如修寺一般。此執相之愚
也。故世尊疑問空生。菩薩果有莊嚴佛土不。空生
領旨。答言即非莊嚴。是名莊嚴。何以明之。然而佛
土者。淨土也。且此淨土。豈可以七寶累砌而為莊
嚴也。以眾生所見者穢土。乃惡業莊嚴。種種苦具。
在諸佛所居淨土。但以清淨覺心。淨彼諸染。染業
<pb n="70"/>
既空。則土自淨。是以清淨心而為莊嚴。然此莊嚴。
非同彼也。故曰即非莊嚴。是名莊嚴。如此看來。菩
薩莊嚴佛土。不假外來。只是自淨其心。心淨則土
自淨。故曰。但應如是生清淨心而已。不必別求莊
嚴也。又疑。既云清淨。如何生心。佛言。清淨如何生
心。但不當生六塵染心而已。非有清淨可住而生
心也。所謂執謝情忘。淨心自現。故曰。應無所住而
生其心。三祖云。莫逐有緣。無住空忍。此為無住生
心安心之法。妙不過此。故六祖一聞。言下頓悟。
△疑云。既不莊嚴佛土。是無佛土也。且千丈大身
之佛。又何所居耶。此疑報身必居實土。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
解。此示法身真土也。因聞佛土非可莊嚴。遂疑報
身必居實土。若不莊嚴。向何居住。佛以法身非身
破之。意謂非土之土。常寂光也。非身之身。乃法身
也。法身非相。真土無形。然身既不可以相見。而土
又何可以莊嚴耶。此從離六塵相。離心緣相以來。
所破羣疑。直至身土皆空。心境雙絕。始是般若極
則。以顯法身無住之理。故開導至此。理極忘言。但
有信此法者。其福無量。故下較量福德。
須菩提。如恒河中所有沙數。如是沙等恒河。於意云
何。是諸恒河沙。甯為多不。須菩提言。甚多。世尊。但諸
恒河。尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德。勝前福德。復次。須菩提。
隨說是經。乃至四句偈等。當知此處。一切世間天人
阿修羅。皆應供養。如佛塔廟。何況有人。盡能受持讀
誦。須菩提。當知是人。成就最上第一希有之法。若是
經典所在之處。則為有佛。若尊重弟子。
解。此以喻顯法殊勝也。說四句之福。勝河沙七寶
者。以此法。乃最上第一希有之法也。以此四偈。即
法身全體故。如佛住世。與弟子宣說無二故也。前
顯法身已圓。羣疑頓破。言忘理極。故空生領旨。遂
請結經名。
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。
解。此指歸般若實際也。空生領悟。般若全體已露。
更無餘法。故問結經名。世尊但告之曰。是經名為
金剛般若波羅蜜。意謂此法無名。但此心耳。又問
如何奉持。告以即以此心奉持此法。以心本非心。
而法亦非法。故曰般若即非般若波羅蜜。前未聞
此法時。其心未安。故初請降伏。以所知所見。滿目
塵境。生佛迢然。淨穢殊途。取舍異趣。故其心不安。
難以降伏。特起種種疑情。初疑眾生難度。則告以
眾生本空。又疑佛果難求。則告以佛不必求。次疑
布施難周。則告以三輪空寂。次疑佛土難嚴。則告
以心淨則嚴。次疑報身無寄。則告以法身無依。到
此空生伎倆已窮。羣疑氷釋。佛心已盡披露。無復
遺餘。所以聞者心安而自降伏矣。故問結經名。世
尊不以實法贅人。但名此心而已。故以此結之。下
文乃單示法身極則。所謂百尺竿頭更進一步。只
須具金剛眼。始得極盡相應。故空生感悟流涕。讚
歎難量。似久客還家。宜其見慈母而生悲泣也。直
至不可思議而後已。
須菩提。於意云何。如來有所說法不。須菩提白佛言。
世尊。如來無所說。
解。空生已悟法身之理。遂疑法身非相。誰當說法。
<pb n="71"/>
此計法有所說也。故佛徵詰。乃悟身既非身。法亦
無說。
△疑云。法身非相。然非相即墮斷滅。斷滅無相當
於何處見法身耶。眾有此疑。故佛徵破。
須菩提。於意云何。三千大千世界。所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說世界。非世界。是名世界。
解。此示諸法雖空。不入斷滅也。聞說法身非相。遂
疑墮斷滅。斷滅則無處覓法身矣。世尊示以塵塵
剎剎皆法身也。故詰之曰。三千大千世界所有微
塵是為多不。答言甚多。若以微塵世界而觀。則滿
目塵境萬象樅然。若以非微塵世界而觀。則一道
虗間。真空冥寂。所謂寂滅靈虗。寄森羅而顯象。縱
橫幻境。在一性而融真。所以青青翠竹。總是真如。
[鬱-山+止][鬱-山+止]黃華。無非般若。山河及大地。全露法王身。要
見法身。須具金剛正眼始得。故曰世界非世界是
名世界。
△疑。所聞法身非相方名為佛。若非相是佛。即今
現前三十二相之佛豈非佛耶。此認化身為真佛
也。下以法化一體破之。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。
解。此示法．化冥一也。莫謂有相非佛。即今三十二
相。本非有相。相即非相。則應身即法身矣。到此三
身一體。身土皆空。理極情忘。言詞相寂。故但讚歎
能契此理。轉教之者其福無量。
須菩提。若有善男子．善女人。以恒河沙等身命布施。
若復有人於此經中。乃至受持四句偈等。為他人說。
其福甚多。
解。此顯法空勝益也。世尊顯理已極。羣疑已破。四
相頓空。我執既亡。法身獨露。故世尊較量布施恒
沙身命之多。不若深心受持四句偈為他人說。其
無相之福真不可量矣。空生全領此旨。感激未聞。
故涕淚悲泣讚歎希有。此正前云善護念善囑付
者以此故也。△已前領悟。
△已下陳情。
爾時須菩提。聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。即生實相。當知是人成就第一希有功德。世
尊。是實相者。即是非相。是故如來說名實相。世尊。我
今得聞如是經典。信解受持不足為難。若當來世後
五百歲。其有眾生得聞是經。信解受持。是人即為第
一希有。何以故。此人無我相人相眾生相壽者相。所
以者何。我相即是非相。人相眾生相壽者相即是非
相。何以故。離一切諸相。即名諸佛。佛告須菩提。如是
如是。若復有人。得聞是經。不驚不怖不畏。當知是人。
甚為希有。何以故。須菩提。如來說第一波羅蜜。即非
第一波羅蜜。是名第一波羅蜜。
解。此印契佛心入佛知見也。若空生輩諸小乘人
與諸眾生皆執相之徒也。即佛出世以來二十餘
年。所說諸法未曾離相。恐生驚疑。故[窾-士+上]而教之。多
方淘汰。至今方始露出本心。何以故。以佛本願。欲
令一切皆趣大乘究竟之地故。今將引昔小乘發
大乘心。特以此金剛心地為本修因。故先用此心
斷彼羣疑。令生正信。故此般若乃入大乘之初門。
為菩薩發覺之初心。所謂護念付囑者此心也。以
小乘弟子一向未聞。而今始聞之。從昔未解。而今
始悟之。如失乳兒忽遇慈母。所以空生一聞感激
涕零。宜其然也。故讚歎希有。前歎希有。乃忽爾覷
見世尊此一片心。尚未備聞其說。今蒙世尊吐露。
重重逐破。消盡羣疑。此真希有之心也。蓋從昔已
<pb n="72"/>
來所未聞者。誠希有之法也。空生自陳已悟。又激
發同輩意謂我聞而悟自謂希有矣。若再有一人
聞而能信自心清淨如此者。則實相現前。諸妄消
滅。此人亦自希有之人矣。何以故。以離相之法最
難信解故也。且我輩親見如來。雖是難信。然聞佛
妙音。即信解亦不難。若佛滅後去聖時遙。後五百
歲。五濁惡重。魔強法弱之時。能信此法者。甚為難
也。苟有能信者。則為第一希有之人也。何以故。以
此人能離四相故。然四相本是如如。了此即見法
身矣。故曰。能離一切相。即名為佛。此真希有也。世
尊聞說乃印許之曰。如是。如是。誠如所說。以此法
大機小。聞者皆生驚疑怖畏故也。苟聞而不驚疑
怖畏者甚希有也。以我所說。不在言故。故曰。即非
第一。是名第一。
△疑。前言布施。乃六塵受用之物。外施也。一向難
捨已捨。即捨亦要求福。世尊已教不許住相。已說
無相之福更大。既而又說。不但七寶布施。不比無
相之福。即將恒沙身命布施之福。亦難比之。以身
命內施也。故空生遂疑謂外施可忘。身命難捨。如
何能捨耶。世尊逆知其意。故特說忍辱行以破之。
割截身體而不嗔恨。則我空矣。此是當機疑意如
此。其經中密意。乃世尊密破菩薩我法二執。然我
執即五蘊身心。且此五蘊身有假名。有實法。前破
假名。今以割截身體驗破五蘊實法也。
須菩提。忍辱波羅蜜。如來說非忍辱波羅蜜。是名忍
辱波羅蜜。何以故。須菩提。如我昔為歌利王割截身
體。我於爾時無我相．無人相．無眾生相．無壽者相。何
以故。我於往昔節節支解時。若有我相．人相．眾生相．
壽者相。應生嗔恨。須菩提。又念過去於五百世。作忍
辱仙人。於爾所世。無我相．無人相．無眾生相．無壽者
相。是故須菩提。菩薩應離一切相。發阿耨多羅三藐
三菩提心。不應住色生心。不應住聲香味觸法生心。
應生無所住心。若心有住。即為非住。是故佛說菩薩
心。不應住色布施。須菩提。菩薩為利益一切眾生故。
應如是布施。如來說一切諸相。即是非相。又說一切
眾生。即非眾生。
解。此破五蘊實法。結答云何應住之問也。空生一
聞身命布施。不達五蘊本空。遂疑而不信。甚以為
難。謂外施七寶。不住於相。猶可能也。若捨身命。則
不能矣。不捨身命。則我相未空。既然著相。難契真
空。故世尊特說忍辱之行。當歌利王割截身體之
時。若我四相未忘。則生嗔恨矣。所以不嗔者。以達
五蘊本性空故。所謂割水吹光。湛然不動者。以離
一切相也。是故我教菩薩當離一切相發菩提心
者。不應住於六塵生心。應當生無所住之心也。此
結前文總會離相之旨。以答云何應住之問也。又
示之曰。若心有住。則心境俱妄。則為非住。是故佛
說菩薩不應住於色相而行布施者此也。然菩薩
既為利益一切眾生。應當如是布施。方為妙行。不
可執著別生臆見也。以如來說一切相。皆是真如。
說一切眾生即是真如。所以前云。若見諸相非相。
即見如來。故結示云諸相即是非相。眾生即非眾生。
△疑。既云不住於相。則一切皆空。空即能證之智
亦空無體矣。無體之法。安可作因而取果耶。答意
誡令但當諦信佛言。是如來自證境界。決不虗妄。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
解。此結令諦信也。空生聞佛所說因果皆空。疑謂
果空則不必用因。因空則不能得果。今因中行施。
況不住生心。則無實果可證矣。世尊誡以但當諦
信佛言。不必多起疑念。以如來所得之法非實非
虗。不可以執著之情而求之也。以此破之。
△疑。不住相布施生心。即此不住生心。何以得合
<pb n="73"/>
般若。下答破。
須菩提。若菩薩心住於法而行布施。如人入暗。則無
所見。若菩薩心。不住法而行布施。如人有目。日光明
照。見種種色。
解。此示無住之益也。有住之心。屬於無明。為心境
障故。如人入暗。一無所見。無住之心諸障盡撤。人
我兩忘。如日升天。朗照萬象。故此無住之心。即真
實般若。佛所證者。此心而已。
△疑。且此無住之心。縱是般若。如何能契佛心。下
答破。
須菩提。當來之世。若有善男子．善女人。能於此經受
持讀誦。即為如來。以佛智慧。悉知是人。悉見是人。皆
得成就無量無邊功德。須菩提。若有善男子．善女人。
初日分。以恒河沙等身布施。中日分。復以恒河沙等
身布施。後日分。亦以恒河沙等身布施。如是無量百
千萬億劫。以身布施。若復有人。聞此經典。信心不逆。
其福勝彼。何況書寫受持讀誦為人解說。
解。此示心佛平等也。空生之疑將謂己智不能契
合佛智。佛意般若無文字。文字即般若。然我說此
經。即全體般若。但有人能信受者。則為妙契佛智。
而佛以本智。了知其人無量功德矣。此一念頓契
佛心之功德。縱使一日三時以恒沙身命布施功
德其福固多。但不若有一念信心。隨順般若而不
逆者。可謂善入佛慧矣。其福更大。何況書寫受持
讀誦。為人解說耶。
○下讚般若殊勝。
須菩提。以要言之。是經有不可思議。不可稱量無邊
功德。如來為發大乘者說。為發最上乘者說。若有人
能受持讀誦。廣為人說。如來悉知是人。悉見是人。皆
得成就不可量．不可稱．無有邊．不可思議功德。如是
人等。即為荷擔如來阿耨多羅三藐三菩提。何以故。
須菩提。若樂小法者。著我見人見眾生見壽者見。即
於此經不能聽受讀誦。為人解說。
解。此讚般若獨被上上根人。前屢言著四相故麤。
今言著四見故細。
須菩提。在在處處。若有此經。一切世間天人阿修羅。
所應供養。當知此處。即為是塔。皆應恭敬。作禮圍遶。
以諸華香而散其處。
解。此讚般若法身常住。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業。則為消滅。當得阿耨多羅三藐三菩提。
解。此讚般若有離障出纏之益。不但滅罪。且得勝
果。
須菩提。我念過去無量阿僧祇劫。於燃燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分。乃至
算數譬喻所不能及。須菩提。若善男子．善女人。於後
末世。有受持讀誦此經。所得功德。我若具說者。或有
人聞。心則狂亂。狐疑不信。須菩提。當知是經義不可
思議。果報亦不可思議。
解。此讚悟般若者。一念頓生佛家。生生世世。永不
離佛。故此功德最為殊勝也。後世末法之中。有能
信者。其功更大。以此般若之德。不可思議。故果報
亦不可思議。
從初問云何應住。云何降伏其心以來。通破凡夫
中大心眾生修菩薩行者所執之疑。然所執我法
二執有麤有細。已前破麤二執。以所執五蘊身心
為我。執我所作為緣塵六度之行欲求菩提者為
法執。然此二執。皆著相故。是破初發心菩薩未悟
般若者之疑。但意顯下不見有眾生可度也。此後
乃破微細我法二執。是已悟般若之菩薩。但執有
<pb n="74"/>
能證之智為我。有所證真如為人。能證能悟為眾
生。證悟未忘潛續如命為壽者。而此四相最極微
細。故為微細二執。所謂存我覺我。故向下發揮但
標我字。若破此我執。則上不見有佛果可求也。經
文與前問同意別。觀者應知。
爾時須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。若善男子．善女人。發阿耨多羅三藐三菩提心
者。當生如是心。我應滅度一切眾生。滅度一切眾生
已。而無有一眾生實滅度者。何以故。須菩提。若菩薩
有我相．人相．眾生相．壽者相。即非菩薩。所以者何。須
菩提。實無有法。發阿耨多羅三藐三菩提心者。
解。從此以下。徵破微細我法二執也。經初問云何
應住。云何降伏其心者。以初發心菩薩。乃凡夫中
大心眾生始發度生之心。故種種著相。以依著自
己五蘊色身修行。其所行布施。乃執著六塵麤物
而求福果。其所求菩提。乃執著化佛色相之身。其
土乃寶物莊嚴之土。種種所行。皆不離相。故去般
若遠甚。空生起疑。被佛重重破斥。直至一切色相
皆離。方契真如般若實智。而空生已悟。大眾疑消。
此經文不可思議。已前半卷皆此意也。其所破我
依凡夫見起。即五蘊色相之我。其四相皆麤。今此
經文以下乃是破已悟般若之菩薩。但能證之智
未忘。以此執著為我。此是存我覺我之我。乃微細
我法二執。四相皆細。故此經中標出一我字為首。
但云我應滅度眾生。更不言布施。是知功行已圓。
唯有生佛之見未泯耳。故前麤後細。問。然此細智
為我。而又問云何應住。云何降伏其心。與前問意
同者何也。答。此問住。蓋此菩薩已離五蘊。但習氣
未忘。故於真如智中亦求安住。且急急欲求菩提。
執謂菩提有所住處。求而不得。其心不安。故問降
伏。此求佛之心未安。以生佛之見未泯。不達平等
一如耳。問同意別。故世尊破云發菩提者。當作此
觀。我滅度一切眾生已。實無有一眾生得滅度者。
以眾生本自如如。不待更滅。若執有滅度。則著四
相。非菩薩矣。此不見有眾生可度也。然生佛本來
平等。若眾生既無可滅。而此中實無有法。可容菩
薩發心求菩提者。何以故。以眾生本自寂滅。即是
菩提。又何容其更求耶。此不見有佛果可求也。
△疑。既實無法可得菩提。且我所悟之般若豈非
法耶。即世尊於燃燈佛所。因得此法。乃得成佛。豈
非得菩提耶。何言無法可得。故下破之。
須菩提。於意云何。如來於燃燈佛所。有法得阿耨多
羅三藐三菩提不。不也。世尊。如我解佛所說義。佛於
燃燈佛所。無有法得阿耨多羅三藐三菩提。佛言。如
是如是。須菩提。實無有法。如來得阿耨多羅三藐三
菩提。須菩提。若有法如來得阿耨多羅三藐三菩提
者。燃燈佛即不與我授記。汝於來世。當得作佛。號釋
迦牟尼。以實無有法。得阿耨多羅三藐三菩提。是故
燃燈佛。與我授記。作是言。汝於來世。當得作佛。號釋
迦牟尼。
解。此示菩提無得。以破執佛之疑也。空生疑佛於
燃燈佛所。實有法可得。世尊展轉逐破妄計。正顯
實無一法可得。
△疑。謂般若之法。乃成佛真因。今云無法。則無因
矣。無因如何得菩提果。下以法身不屬因果破之。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說一切法。皆是佛法。
須菩提。所言一切法者。即非一切法。是故名一切法。
須菩提。譬如人身長大。須菩提言。世尊。如來說人身
長大。則為非大身。是名大身。
<pb n="75"/>
解。此顯法身不屬因果也。空生不達法身真體。不
屬因果。乃執定如來是有修有得。故佛以無所得
破之矣。猶恐不悟。乃直示之曰。何故言菩提無所
得耶。以如來者。非色相之稱。乃是諸法當體如如
之義耳。且諸法本自如如。豈假修為證得耶。故我
說菩提實無有法容佛可得。宗門謂向上一路三
世諸佛不許覷著。[覤-儿+丘]著則眼瞎。以此中無你取覓
處故也。如來菩提並無甚奇特。但於諸法不起斷
常顛倒見耳。故言無實無虗。以一切法。皆非法故。
若知大身非身。則知諸法非法。
△疑。因聞實無有法容其發心。遂疑云以我有此
度生之法。方名菩薩。既無有法。何以得菩薩之名
耶。下以無法無我破之。
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法。名為菩薩。是
故佛說一切法。無我無人無眾生無壽者。須菩提。若
菩薩作是言。我當莊嚴佛土。是不名菩薩。何以故。如
來說莊嚴佛土者即非莊嚴。是名莊嚴。須菩提。若菩
薩通達無我法者。如來說名真是菩薩。
解。此示法身無我例破菩薩微細二執也。空生執
有法度生方名菩薩。世尊告以實無有法以遣法
執。恐疑無法度生如何莊嚴佛土。故世尊示以常
寂光土不假莊嚴。以遣住心破我執。此二無我也。
苟不達此理。則非真菩薩矣。故云通達無我．法者。
如來說名真是菩薩。
△疑。若菩薩不見眾生可度。無土可淨。如此如來
要五眼作麼。下約知眾生心為眼。非實有五眼破
之。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。須菩提。於意云何。如恒河
中所有沙。佛說是沙不。如是。世尊。如來說是沙。須菩
提。於意云何。如一恒河中所有沙。有如是沙等恒河。
是諸恒河。所有沙數。佛世界如是。甯為多不。甚多。世
尊。佛告須菩提。爾所國土中。所有眾生。若干種心。如
來悉知。何以故。如來說諸心。皆為非心。是名為心。所
以者何。須菩提。過去心不可得。現在心不可得。未來
心不可得。
解。此示心．佛．眾生三無差別也。空生疑佛具五眼。
將謂有法可見。有世界眾生當情。世尊告以所具
五眼非眼也。但約見眾生心為眼耳。且如恒沙世
界。無量眾生。若干種心。如來悉知悉見者。以眾生
乃如來自心之眾生。故眾生凡動一念。即如來自
心動也。如何不知不見耶。又疑眾生心有生滅。如
來心亦生滅耶。故世尊言此中眾生心本自如如。
了無生滅。與如來心寂滅平等故。如來眾生湛然
不動。絕無生死去來之相。所謂心佛與眾生。是三
無差別。故三際求心了不可得。
△疑。世尊一往破執。謂無土可嚴。無生可度。恐空
生聞而轉計。將謂生土皆空。則布施無福。亦不必
修矣。故世尊以無福之福。其福甚大破之。
須菩提。於意云何。若有人滿三千大千世界七寶。以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
解。此示無相之福也。空生執著有相布施。將謂實
有福德。殊不知能施六塵本空。則所得福德非有。
故世尊以福德無故福德多破之。所言無者。非絕
無也。以心量如空。故得福益大。
△疑。空生因聞不許住相度生嚴土。遂起疑云。且
<pb n="76"/>
度生嚴土乃成佛之因。所感萬德具足莊嚴之果。
今云無生可度。無土可嚴。是絕無因也。又云。無菩
提可證。是無果也。因果皆絕。是無佛矣。即今現見
如來具足色相。又從何而有耶。故佛以不應具足
色相見如來破之。
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說諸相具足。即非具足。是名諸
相具足。
解。此破執報身色相之見。以顯法報冥一也。具足
色身者。萬德莊嚴報身佛也。以多劫度生莊嚴佛
土。感此果報以酧因故。如來說具足色身。且此報
身本法身也。故云。即非具足色身。法報冥一。故云
是名具足色身。此破所見之相。下破能見之見。以
報身即法身。故無相可見。智體如如。故見病消亡。
境智冥一。故法身自顯。凡言是言非者。皆遮救之
辭也。恐落是非窠臼。故左右遮之遣之。故如來說
法本無可說。但遮護眾生之心病。不容起見。遣其
執情。令不住著。如此而已。學者應知。
△疑。空生聞說佛本無相可見。遂疑既無身相。誰
當說法。故佛以無可說破之。
須菩提。汝勿謂如來作是念。我當有所說法。莫作是
念。何以故。若人言如來有所說法。則為謗佛。不能解
我所說故。須菩提。說法者。無法可說。是名說法。
解。此破報身如來有所說法之疑也。如來出世本
無法可說。但就眾生所執之情。隨宜而擊破之。唯
一字而已。凡曰非。曰不。乃遮止之辭。以遮止眾生
之妄想耳。正是護念之意也。故曰。是名說法。
△疑。空生已悟法身之理無說無示。以此法甚深。
但未來眾生。不知可能信受不。故起此疑。向下以
無眾生破之。
爾時慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
解。此示生法一如。以破眾生見也。空生妙悟法身。
已能信能受矣。第此法甚深。不知可有眾生於未
來世。能信此法不。此空生生滅之見未亡。故起未
來眾生之見。世尊答以眾生本如。與法平等。何有
未來之相耶。以眾生如如。三際平等。此實般若究
竟之極則也。彼非眾生等六句。謂眾生本自如如。
故曰彼非眾生。以真如隨緣而成眾事。故曰非不
眾生。乃復釋之曰。所言眾生。乃是真如隨緣。眾法
和合而相生。故云眾生者。以假名眾生。故如來說
非實是眾生。以非實有生。是故名為眾生耳。
△疑。法身無相無法可得。如何言修一切善法。證
得菩提耶。下以無得平等破之。
須菩提白佛言。世尊。佛得阿耨多羅三藐三菩提。為
無所得耶。佛言。如是如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。復次。須菩提。是法平等。無有高下。是名阿耨
多羅三藐三菩提。以無我．無人．無眾生．無壽者。修一
切善法。即得阿耨多羅三藐三菩提。須菩提。所言善
法者。如來說即非善法。是名善法。
解。此破佛法見也。空生已悟法身清淨。無法可得。
翻疑佛說修一切善法而得菩提是有得也。豈如
來菩提果無所得耶。佛言實無所得。以生佛平等。
無二無別。即是菩提。如此而已。豈實有所證得耶。
所言修善法而得菩提者。但以離四相而修。以修
即無修。故得亦無得。以無所得故。是名真善法也。
△疑。善法既非。何法為勝。下以達般若者。最為殊
<pb n="77"/>
勝。
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德。百分
不及一。百千萬億分。乃至算數譬喻。所不能及。
解。此讚般若離相之功最勝也。且修善法不得菩
提。是則善法非殊勝矣。又以何法為殊勝耶。佛言
達般若者。最為殊勝。三千世界中。有百億須彌山。
以七寶等此。可謂多矣。以此布施之福。不如達般
若四句之福。以彼執相。貪求利益故。般若離相。故
超勝無量。非喻可及。
△疑。空生聞前說生佛平等。然既平等則無眾生
矣。何言如來當度眾生。是有我人之相也。下以人
我兩忘破之。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生。如來度者。
若有眾生如來度者。如來即有我人眾生壽者。須菩
提。如來說有我者。則非有我。而凡夫之人。以為有我。
須菩提。凡夫者。如來說即非凡夫。是名凡夫。
解。此破佛有人我之疑以顯法身真我也。所云生
佛平等。平等則無佛無眾生。何言我當度眾生耶。
眾生人也。我度眾生則有我矣。人我宛然則四相
不泯。此正宗門所謂得到法身邊。未透法身向上
句也。故世尊以言遣之。故云勿謂如來我有度生
之念。我有此念。即是凡夫。然如來說凡夫。尚非凡
夫。豈可如來尚存我見耶。此則聖凡俱泯。一道齊
平。般若玄旨。於斯極矣。
△疑。法身既非有我。報身不可以相見。即今三十
二相。豈非佛耶。
須菩提。於意云何。可以三十二相觀如來不。須菩提
言。如是如是。以三十二相觀如來。佛言。須菩提。若以
三十二相觀如來者。轉輪聖王則是如來。須菩提白
佛言。世尊。如我解佛所說義。不應以三十二相觀如
來。爾時世尊而說偈言。若以色見我。以音聲求我。是
人行邪道。不能見如來。
解。此示應化非真。以顯法身離相也。空生已悟法
身無我。報身非相。是為真佛。遂疑現見三十二相
是何佛耶。是有佛見也。世尊詰之曰。果可以三十
二相見如來乎。空生執以三十二相必定是佛。世
尊以轉輪聖王破之。遂悟不可以三十二相觀如
來。世尊示之以離相偈云。若以色見我。以音聲求
我。是人行邪道。不能見如來。
△疑。空生聞說法報無相。應化非真。故起法身斷
滅之見。以不達法身真我故。佛以不斷滅破之。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。須菩提。若菩薩以滿恒河沙等世界七寶。持用
布施。若復有人。知一切法無我。得成于忍。此菩薩。勝
前菩薩所得功德。何以故。須菩提。以諸菩薩不受福
德故。須菩提白佛言。世尊。云何菩薩不受福德。須菩
提。菩薩所作福德。不應貪著。是故說不受福德。
解。此破斷滅見也。空生聞說當以離相見佛。遂起
斷滅見。謂如來不以具足相故得菩提。佛教之曰。
莫作是念。若作是念。則說諸法斷滅矣。然發菩提
心者。於法不說斷滅相。但說知一切法無我而已。
若復有人知一切法無我。得成于忍。此菩薩勝過
滿恒沙界七寶布施之功德。以不受福德故也。所
言不受者。非絕無也。但不貪著福德耳。所謂無作
無造無受者。善惡之業亦不忘。世尊出世。說法四
十九年。止說一無字而已。以九界眾生。通執一切
<pb n="78"/>
法有我。如來但以無字破之。此金剛正眼。直觀向
上一路。故宗門單傳直指。唯從此入。
△疑。既言無我無受福者。則現見如來行住坐臥。
豈非如來之我耶。此乃三身一異之見未泯。未悟
平等法身故也。
須菩提。若有人言。如來若來．若去．若坐．若臥。是人不
解我所說義。何以故。如來者。無所從來。亦無所去。故
名如來。
解。此會歸法身真際也。空生向以威儀動靜者為
如來。此特去來之見耳。如來豈有去來耶。至此執
謝情忘。動靜不二。如如實際。妙極于斯。但一異之
見未忘。三身一體之義未契。故下以微塵世界破
之。
須菩提。若善男子．善女人。以三千大千世界。碎為微
塵。於意云何。是微塵眾。甯為多不。須菩提言。甚多。世
尊。何以故。若是微塵眾實有者。佛即不說是微塵眾。
所以者何。佛說微塵眾。即非微塵眾。是名微塵眾。世
尊。如來所說三千大千世界。即非世界。是名世界。何
以故。若世界實有者。即是一合相。如來說一合相。即
非一合相。是名一合相。須菩提。一合相者。即是不可
說。但凡夫之人。貪著其事。
解。此破一異見也。空生未契三身一體。故世尊以
微塵世界非一非異示之。言微塵則非一。世界即
非異。微塵聚而為世界。即異而不異。世界散而為
微塵。即一而不一。由是觀之。一異之相。了不可得。
以不可得。故非實有也。若實有一異之相。即為一
合相矣。一合者邊見也。以合一即不能異。合異即
不能一故。若微塵實有。即不能聚而為世界。若世
界實有。則不能散而為微塵。愚夫以此為一合相。
如來說一合相則不然。以離二邊。故名一合。二邊
既離。即是不可說矣。但凡夫之人不能遠離有無
一異二邊。貪著其事。故不能達三身一體。平等法
身之理也。
△疑。既平等法身一切皆非即不可見。又何以佛
說有四相見耶。故下伏破。
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見．人見．眾生見．壽
者見。即非（為遣眾生之）我見．人見．眾生見．壽者見。（耳以此）是
名（眾生之）我見．人見．眾生見．壽者見。（原非佛說有此四見也）須菩
提。發阿耨多羅三藐三菩提心者。於一切法。應如是
知．如是見．如是信解。不生法相。須菩提。所言法相者。
如來說即非法相。是名法相。
解。此破執有離相之見也。空生已悟平等如如法
身之理。遂疑法身之體。既不可以相見。如何世尊
說離四相之見耶。佛恐空生伏懷此疑。故詰之曰。
假若有人言世尊說有四相之見者。汝謂此人解
我所說之意不。空生遂悟佛意。答言此人不解如
來所說義。何以故。以世尊說有四相之見者。非是
實有相見可指說也。將為遣有相見者之執情耳。
故曰非。此非字與諸非字不同。前屢言非。皆不是
之義。今此非字乃遣絕之辭。謂遣眾生心中所執
之相見耳。非佛說有此相見。乃眾生之相見耳。故
曰是名。此是名二字亦與屢說者不同。宜深觀之。
蓋一切眾生迷倒於相見之中。所執堅固難破。故
佛以金剛心智以逐破之。令見本智法身真體。初
執見有五蘊身心及六塵相。故著相行施以求佛
福德。世尊以無住破之。次執有菩提相。佛以無所
得破之。次執布施有莊嚴佛土相。佛以無土可嚴
破之。次執福德以感報相。佛以非具足色身破之。
次執如來定有三身相。佛以應化非真．報身離相
破之。次執定有法身相。佛以法身非相破之。次執
法身定有實我相。佛以一切法無我破之。次執如
<pb n="79"/>
來定有三身相。佛以非一非異破之。重重逐破。一
切皆非。諸相銷亡。一心無寄。理極情忘。直指法身
實際。以所見之妄相既空。則能見之妄見亦泯。此
真實般若究竟極則。直透法身向上一路。故佛誡
之曰。發菩提心者。於一切法應如是知。如是見。如
是信解。不生法相。到此始是真知真見真信真解。
則永不起一切法相知見矣。斯則人法雙忘。聖凡
俱泯。言語道斷。心行處滅。舉心即錯。動念即乖。故
復遣之曰。所云法相。亦非法相。始是真實法相。非
妄見者可比也。般若玄旨。妙極於斯。
△疑。空生已悟法身全體。遂疑法身不會說法。其
說法者。乃化身耳。且化身所說之法。不達法身境
界。如何持此法者。得福德耶。下以化身所說。即真
實法。以三身一體故。
須菩提。若有人以滿無量阿僧祇世界七寶。持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。
解。此示化身佛說如如法也。空生疑化身佛所說
之法。不到法身境界。如何得福。佛言。化身說即法
身說。以三身不異故。即於此法能持四句。為人演
說。其福最勝。以不取於相如如不動故。到此塵說
剎說熾然說也。
△疑。法身寂滅。如何寂而能說。下示正觀。以般若
空寂。從假觀入。從假入空。故名真空。以假即真故。
何以故。一切有為法。如夢幻泡影。如露亦如電。應作
如是觀。
解。此入般若真空妙觀也。以真空冥寂。藉假而觀。
若六喻觀成。則真空自現。一往俱顯理體。此則正
示觀法。諸修行人當從此入。法身真境。極盡於斯。
佛說是經已。長老須菩提。及諸比邱．比邱尼。優婆塞．
優婆夷。一切世間天．人．阿修羅。聞佛所說。皆大歡喜。
信受奉行。
解。此結經者常規也。凡所聞歡喜。必妙契於心。契
則信之真受之切。而奉行不虗矣。
金剛決疑（終）

<article id="n475">金剛經鎞</article>

<talk>No. 475-A
 金剛鎞序</talk>

帝堯不可無虞舜。文王不可無孔子。道有所傳故也。
迦葉不能無迦文。迦文不能無彌勒。亦道有所傳故
也。是以道之不見於堯者。得聞於舜。不見於文者。得
聞於孔。而不悟於迦文者。得明於彌勒。乃有外彌勒
以明迦文。是猶却孔子而究文王。舍大舜以辨唐堯
矣。有是理乎。況迦文所演金剛一經。最為微妙不可
思議。登地大聖。猶然難之。而求明於彌勒。博地凡夫。
何乃叛其說。任己見以為之解耶。辭愈新而義愈匿。
文彌彩而旨彌昏。鬪諍競起。壇幟橫興。末法之弊極
矣。雲棲空大師。遠窮大藏。深究微言。反復諸家。博綜
羣典。依彼本論。求通彌勒之偈。復循彌勒。用達迦文
之經。取其意以解文。引其言而證解。辭不欲華。恐翳
理也。言不欲多。恐憚繁也。科不欲細。恐間隔其文勢
也。庶天下後世。知彌勒之偈。不異於迦文之經。空師
之解。盡由於彌勒之偈。由解以知偈。因偈以知經。則
後之不明於迦文者。得明於彌勒。得明於彌勒者。乃
所以善明於迦文也。失其意者。非此解。非非空師。得
其意者。是此解。是是彌勒也。於戲。古今註金剛者。無
慮千百函。獨我雲棲大師摸象一記。寔得慈氏不傳
之秘。而空師即法門龍象。親承提命。俾註斯經。會淵
匠既傾。亡羊多岐。廣揞忝附禪誦之末。往來從臾。空
<pb n="80"/>
師因之鈎玄纂要。搉一刪繁。集諸家之大成。補摸象
之未備。心燈相照。如印印泥。然後知迦文同彌勒。同
百千諸佛。言中之意。與夫言之所不能盡。意之所不
能致者。無不咸歸於大同。近可證之於雲棲。遠可證
之於兜率。述者之旨。豈徒爾哉。
萬曆戊午秋日虎林洪瞻祖廣揞撰

<other>No. 475</other>
<sarticle>金剛般若波羅蜜經鎞卷上</sarticle>

古杭雲棲弟子　廣伸　述
△將釋此經總分為三。初題目。二譯人。三本文。
初題目。
金剛般若波羅蜜經
金剛者。金中之剛。最堅至利。五金莫及。天帝所有
之寶。力士所持之杵也。般若者。眾生之心。而有實
相觀照之殊。實相者。心本無相。以遠離虗妄。真實
有體。不可破壞。無相之相。強名實相。所謂本來面
目是也。觀照者。心本非照。以遠離分別。真明皎然。
妍醜自現。無照之照。強名觀照。所謂照本來面目
是也。喻如珠體珠光。從體發光。光還照體。體用交
輝。不一不異。波羅蜜者。云彼岸到。謂到真空實際
之彼岸也。金剛般若者。般若如金剛也。蓋言觀照
之用。全依實相體起。體既堅利。用亦堅利。堅故不
為一切所壞。利故能壞一切。猶如金剛。莫可嬰鋒。
是故觸有有壞。觸空空敗。觸著中道。粉虀爛碎。無
明結業。擬之則當下冰消。生死涅槃。觸處則隨鋒
瓦解。是名金剛般若。而曰金剛般若波羅蜜者。即
此般若。壞迷悟聖凡之此岸。到非迷非悟廓然無
聖之彼岸。壞空有中道之此岸。到非空非有中亦
不安之彼岸。壞生死涅槃之此岸。到生死涅槃如
夢．眾生本來成佛．諸法如義之彼岸。如經謂般若
波羅蜜。遠有所離。遠有所到是也。然即此即彼。非
離此有彼。即離即到。非離後有到也。其說到者。從
畢竟空中。建立一切言說。正說之時。非有說。非無
說。非可說。非不可說。無有定法可說。如尊者不見
一法。名為轉教。如來不說一法。名為轉輪是也。其
用到者。於絕思議內。得心應手。左右逢源。提得便
行。不存軌則。如德山用捧。臨濟行拳。道吾舞笏。石
鞏張弓是也。說不到。不可以為教。用不到。不可以
為宗。說用雖殊。總之一柄金剛王寶劍。如永嘉云。
大丈夫。秉慧劍。般若鋒兮金剛𦦨。非但空摧外道
心。早曾落却天魔膽。故名金剛般若波羅蜜。良以
即今方寸心中。金剛正眼。人人本具。各各不無。從
本已來。離言說相。離名字相。離心緣相。非能離。非
所離。性本離故。性既本離。離亦不立。離既不立。一
切渾融。一切既融。則無一法可遣可立。亦無一法
可住可得矣。孰此孰彼。孰離孰到。孰可壞孰不可
壞。繁興大用。舉必全真。百草頭邊。光明爍爍。奈何
本起無明。為己主宰。凡所施為。動成窼臼。甘心苦
趣。與溺志偏乘者。置之無論。即備修萬行。廣度羣
迷。期以疾證菩提。而有生可度。有行可修。有法可
得。其於無住無得之本真。蓋不啻千里萬里矣。是
以此經徹底掀翻。和盤托轉。一味鞭撻妄情。直下
如迅雷杲日。古鏡太阿。無夢不驚。無幽不燭。無微
不照。無物不摧。直使法法皆無所得。頭頭始是家
珍。而本來清淨之體顯矣。至此。則何期自性。本自
清淨。何期自性。本自具足。彼此離到者。可得而名
言之哉。展鷲峯無作之機。啟少室不傳之妙。不歸
此經。將誰歸乎。黃梅般若。良有以也。經者。常義．法
義。日可令冷。月可令熱。眾魔無能壞此真說。是之
謂常。佛從此生。法從此出。萬德楷模。眾生軌則。是
之謂法。願以此常法之古教為明鏡。照見自心。即
<pb n="81"/>
以此自心為智燈。燭經幽旨。庶幾乎昔日之在黃
梅鷲嶺者。儼然今日於目前矣。有志於般若者。宜
盡心焉。△二譯人。
姚秦三藏法師鳩摩羅什譯
姚秦。代名。即後主姚興。必曰姚者。揀非周之嬴秦。
南北朝之符秦也。三藏法師者。以通三藏之德。模
範眾生也。鳩摩羅什者。具云鳩摩羅耆婆什。上五
字。此云童壽。什者。深善此方文字之什。華梵合舉。
稱羅什也。譯者。易梵成華也。周禮掌四方之語。各
有其官。北方曰譯。今經自西來而云譯者。以北方
之官。兼善西語。摩騰始至。遂稱為譯。今仍之也。按
師七歲。隨母入寺。見鐵鉢試取加頂。俄念此鉢甚
重。我何能舉。即不勝重。遂悟萬法唯心。博學強記。
人莫能及。以童年高德。故云童壽。後興主請師入
關。奉為國師。師閱舊經。義多紕僻。不與梵本相應。
乃集沙門八百餘人。新譯經論三百九十餘卷。並
暢神源。發揮幽旨。師未終少日。集眾謂曰。願所宣
譯。傳之後世。咸共流通。今於眾前。發誠實誓。若所
傳無謬。當使焚身之後。舌不焦爛。以弘始十一年
八月二十一日。卒於長安。闍維。薪盡形滅。舌根儼
然。今經譯於此師。當與如來真語實語。等無有異。
可弗信歟。
△三本文三。初序分。二正宗分。三流通分。初序分
二。初證信。二發起。初證信。
如是我聞。一時佛在舍衛國。祗樹給孤獨園。與大比
丘眾千二百五十人俱。
證信者。言如是之法。我從佛聞。彼一時釋迦在舍
衛國之祗園。與諸大眾同居而共聽者也。信聞時
主。歷然可徵。處及聞人。皎然足證。俾遐方異世。諦
信無疑。故名證信。然亦名通序。以諸經通有故。若
離釋之。則如是者。指法之辭。雖前此無法。而逆指
下文所說正宗之法也。我聞者。我自親聞。非轉聞
於人。我自親聞。非讀古而聞。一時者。師資會合。說
聽之一時也。不名某年日月者。以十方時分不一。
兩土正朔不同故。又或聽者時長。說者時短。抑或
聽者時短。說者時長。故但言一時也。佛者。覺義。覺
自本性。覺人本性。覺自與人。皆盡其性故。舍衛。此
云聞物。以國豐四德。譽動五天。曰聞物也。祗樹給
孤獨園者。梵語祗陀。此云戰勝。以交戰勝時而生。
喜以為名也。今單言祗者。取文省故。給孤表德。即
須達多。蓋祗陀施樹。給孤買園。兼二為名。故云祗
樹給孤獨園也。梵語比丘。此云乞士。乞食資身。乞
法資心故。亦云怖魔。離欲學道。與魔相反故。亦云
破惡。破煩惱惡。斷除結使故。而云大者。天王大人
所共敬仰。非小德故。內外教典。無不博通。非寡解
故。超出九十六種外道之上。非劣器故。總名大也。
千二百五十人者。一優樓頻螺。於火龍窟有五百
弟子。二迦耶。於象頭山有三百弟子。三那提。於希
連河有二百弟子。後皆皈佛。故有千眾。目連舍利。
共有二百五十。亦來皈佛。成千二百五十也。問。佛
度比丘甚多無量。何獨舉此。以此千二百五十者。
最先皈佛。又常不離佛。直至佛滅。其他散在四方。
雖千里面談。而據迹成文。法自應爾。如仲尼之徒。
蓋三千焉。而獨舉七十子者。亦以久在泗濵。相依
陳蔡。亦常隨故。△二發起。
爾時。世尊食時。著衣持鉢。入舍衛大城乞食。於其城
中。次第乞已。還至本處。飯食訖。收衣鉢。洗足已。敷座
而坐。
發起者。聖言殊非率爾。教起必藉由興。如法華放
光。啟一乘之教。維摩示疾。開不二之談。故名發起。
亦名別序。以諸經發起。有無各別。有仍別也。今以
乞食為發起者。蓋顯色身偽跡。假飲食以生育。法
身真理。由智慧以照成。羣生迷真保偽。諸佛假偽
<pb n="82"/>
引真。故示乞食以資色身。發起智慧以生法身也。
色身無食則死。法身無智不生。故經云。一切諸佛。
及諸佛阿耨多羅三藐三菩提。皆從此經出。食時
者。辰時也。以當日初分。乞食易施。歸園正當午前。
如常齋法。著衣者。著九條至二十五條。福田衣也。
以製像水田。見生福故。持鉢者。紺瑠璃鉢。乃四天
王所奉維衛佛之遺鉢也。必持著者。以在家好尚
華綺。太著於樂。出家外道躶形。太著於苦。今處中
行。離二邊也。且有威可畏。有儀可像。範我形軀。肅
他敬信。豈徒為持著已哉。乞食。是頭陀行。頭陀。此
云抖擻。以煩惱根心。未易卒遣。茲欲抖擻。必在躬
行。行雖無量。攝以十二。曰藍若。曰樹下。抖擻居處
之煩惱也。曰繩牀。曰瓦鉢。抖擻器用之煩惱也。曰
三衣。曰乞食。抖擻衣食之煩惱也。而乞食一行。不
惟遠除貪慢。亦且生長福田。資斂身心。離四邪命。
故如來示現。軌範後昆。使知佛尚且然。況其他乎。
故嘗自謂。頭陀行存。我法則存。頭陀行滅。我法則
滅。誠重於此也。次第乞者。淨穢不分。貧富俱入。以
內證平等之理。外忘差別之相故也。收衣鉢者。收
大衣。著七條。息緣慮也。洗足者。淨身業。敷座而坐。
正入定矣。敷座者。如來每說般若。皆自敷坐具。為
般若出生諸佛。即是佛母。表敬法故。而云坐者。雙
趺也。必雙趺者。智論云。見畫跏趺坐。魔王尚驚恐。
何況入道人。端身不傾動。是以結跏趺坐。不唯形
相端嚴。令人敬信。諸聖所稱。外道所罕。而復能經
時久。不速疲勞。攝斂身心。輕安易發。四威儀中。以
坐為勝。良有以也。況乎鏡對面住。面則自彰。念對
理住。理豈不自彰乎。故諸經每欲說法。多先入定。
今經演說。如如不動。亦可著衣持鉢。次第行乞。通
名為戒。敷座而坐。乃名為定。意顯戒能生定。定能
發慧。則又以戒定為智慧之發起也。問。瓔珞女經
云。佛身如全段金剛。無生熟二臟。何用食為。阿含
經云。佛行離地四指。蓮華承足。皮膚不染。何用洗
為。又那伽常在定。無有不定時。則又何以息緣趺
坐為哉。不知諸佛實受用身。清淨微妙。本無有此。
但以大慈悲故。於後得權智之中。示現與諸眾生
同事。以便攝化耳。是以入城出城。騰騰任運。持鉢
洗鉢。任運騰騰。及時中節。曾何一毫思惟計較於
其間哉。即此家常茶飯。儼然劫外風光。金牛云。吃
飯來。趙州云。洗鉢去。有味乎其言之也。又世尊坐
處。如洪鐘高掛。待扣而鳴。古鏡空懸。任形而現。隱
然示空生以啟請說法之時也。
△二正宗分四。初當機申請。二如來讚許。三當機
佇聞。四如來正說。初當機申請二。初修敬讚佛。二
正陳所問。初修敬讚佛。
時。長老須菩提。在大眾中。即從座起。偏袒右肩。右膝
著地。合掌恭敬而白佛言。希有世尊。如來善護念諸
菩薩。善付囑諸菩薩。
善現仰觀調御。宛然待叩之心。俯察羣機。正是當
聞之際。故修敬讚德。為發問之端也。時。指趺坐之
時。長老。謂德臘俱尊。又單德冠眾。獨臘先人。亦名
長老。須菩提。云空生。緣生時庫藏皆空。乃以為名。
按西域記。云是東方青龍陀佛。影現釋迦之會。示
跡聲聞。發揚空理。十方諸佛。法皆爾也。從座起者。
師資之分。上下秩然。有所諮詢。不應坐故。如曾子
避席而起。曰從座起也。袒肩膝地。是彼方儀。然必
取於右者。順從意故。合掌者。形約不散。心凝不放
故。上皆身業。恭敬是意業。而白佛言下是口業。此
皆修敬。下乃讚德。希有者。難得意。略有四種。一時
希有。曠劫難逢。如優曇華故。二處希有。大千世界。
中唯一佛故。三德希有。福慧超絕。殊勝無比故。四
事希有。用大慈悲。極巧度生故。四雖畢具。而當機
正意在事。故下護念付囑。正是希有之事也。如來
<pb n="83"/>
者。從真如起。來成正覺。故名如來。菩薩。云覺有情。
謂上求佛覺。下化有情。又雖求佛覺。尚餘生情。皆
覺有情也。善護念者。對三賢已上。信根成熟。永無
退轉菩薩。與實智力。令證真如。與權智力。令化眾
生。曲盡其心。無不至也。如彌勒云。巧護義應知。加
彼身同行。謂加彼證真之力。同於自利行。加彼教
化之力。同於利他行。加與行同而不悖。故云巧也。
善付囑者。以十信菩薩。亂修六度。心若輕毛。升沉
未保。佛恐退失。故付託於大。囑大化小。令不退轉。
妙適其宜。無不當也。如彌勒云。不退得未得。是名
善付囑。謂於已得功德不退。不捨大乘故。未得功
德不退。勝進上求故。夫已得而守之不退固難。未
得而上求不退為尤難。今皆不退。故名為善。問。何
不以護念屬初機。合經無住修行。以付囑屬久機。
合經降伏度生耶。答。準華嚴八地。始蒙佛護。則三
賢已上。尚未全蒙。況初機乎。雖春育海涵。至慈無
擇。而蒙潤承休。必須時節因緣。如經云。金翅鳥王。
先觀大海諸龍命將盡者。乃以兩翅擘海。取而食
之。信知此法。決非根未熟者。所能承當。則蒙其護
者。即可以當其囑。非初機也。況無住降伏。分而不
分。尤不可以判然乎。登地大聖。補處慈尊。言猶在
耳。幸虗心平氣。展卷一觀之。又已上乃出世已來。
通皆如是。若夫只就此經。亦可。如來惟恐眾生。於
我法有所取著。於因果有不離相。念念隄防。無所
不至。是名善護。以善護故。即善為教誡。而云不應
住色生心。不應住聲香味觸法生心。應無所住而
生其心。乃至一切有為法。如夢幻泡影。如露亦如
電。應作如是觀。頻頻不倦。再四叮嚀。不至於洗刷
殆盡。不已也。豈非善付囑耶。護屬於心。囑屬於口。
有是心。必有是口矣。然問必先讚者。弟之於師。臣
之於君。分位懸隔。式應爾故。言易進故。又獨舉此
二法為讚者。以此二法一期度生。最切要故。今經
之中。尤最要故。△二正陳所問。
世尊。善男子．善女人。發阿耨多羅三藐三菩提心。應
云何住。云何降伏其心。
此正問發心者。修行之法也。凡夫能發佛心。名發
心。住修降伏名修行。應云何住。云何降伏。名修行
之法也。意謂既發佛心。須修佛行。欲修佛行。貴得
其方。故問應云何等也。若詳釋之。則梵語阿耨。此
云無上。梵語多羅三藐三菩提。此云正徧正覺。正
者。正智覺理。非如凡夫之邪。徧者。徧智覺事。非如
二乘之偏。既正且徧。理事圓照。方名正覺。總之是
無上正徧之正覺。即佛智果也。發心者。十信凡夫。
發求佛果之心。即以佛心為心。名為發心。住者。安
住真境。降伏者。克制妄心。應云何等者。謂未發心
前。住著塵境。既發之後。於何境界。方應安住。未發
心前。隨逐妄心。既發之後。妄心若起。云何制伏。蓋
問冥真之道。制妄之方。正修行之要也。然必先言
發心者。華嚴云。忘失菩提心。修諸善業。魔所攝持。
夫忘失尚致落魔。況不發而修乎。是以空修大行。
不發大心。譬如終日奔馳。元無定趣。空發大心。不
修大行。譬如終日思歸。曾不向往。發之與修。如鳥
二翼。如車兩輪。必不可缺。故必舉發心問修也。問。
頓教先悟次發。後修萬行。今但舉發問修。而略最
初者。一以問修但當齊發為言故。二以舉發則悟
必曾先故。又空生至後方悟是權非實故。新本云
何應住。今依古本仍以應字冠上。則二云何中皆
有應義。且與下文云何應住不同。觀者毋忽。△二
如來讚許。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。
<pb n="84"/>
此如來因問而讚印誡許也。重言善哉。是讚。如汝
所說。是印。汝今諦聽。是誡。當為汝說等。是許。然印
其所說必先讚者。以佛種不斷。全在護囑。今舉讚
佛。是美得其要。雅契佛心。故善之也。許為彼說。必
先誡者。智論云。聽者端視如渴飲。一心入於語義
中。踊躍聞法心歡喜。如是之人可為說。故誡俾諦
聽。毋以生滅心。聆此實相法也。應如是住。如是降
伏其心者。逆指下文所答無住降伏之詳。總為如
是二字。與之標約也。如云。我應為汝如是住。如是
降伏一一詳明也。但直模題渾然順去。不可大講
如是以犯下文。△三當機佇聞。
唯然。世尊。願樂欲聞。
唯。禮應。阿。俗應。皆順從之辭。故老子云。唯之與阿。
相去幾何。論其心也。聞有三種。曰聞言。聞義。聞意。
聞意則聞道矣。聞言者。耳根發識。但聞於言。了不
解義。聞義者。意識於言。採取其義。不但聞言。聞意
者。神凝心一。尋義取意。得意捨義而忘於言。良以
意中現義。方發於言。言中有義。義中有意。本一貫
耳。特以聽者資質浮沉。或好樂不切。雖聞其言。糊
塗於義。求其精分真似。見析秋毫而聞義者亦已
寡矣。況能即言聞義。即義以聞其意乎。無異於了
義之為言詮也。今曰願樂欲聞。正華嚴十地品中。
如饑思食。如渴思飲。如病思藥。如蜂思蜜。惟恐不
得。惟恐不速。惟恐不多。惟恐其或盡也。故不特聞
言聞義。而卒至於涕淚悲泣。豁然洞然。深入玄微。
情消執謝者。良有以也。今之學者。且無論其天資
不一。反是好樂之不切矣。獨且奈之何哉。不知聞
法是成佛最初一著工夫。打頭錯過。已後皆虗設
矣。痛宜勉旃。△四如來正說二。初正答所問。二躡
跡斷疑。初正答所問二。初舉總標別以牒問。二約
別顯總以答問。初舉總標別以牒問。
佛告須菩提。諸菩薩摩訶薩。應如是降伏其心。
住修不同名別。住修皆有降伏名總。如魏譯之意
云。心於布施名修。心於度生名住。而施無施相。度
無度相。總名降伏。又住修以降伏為竟。若以施為
施。反益慳貪。以度為度。徒增人我。必施降施相。度
降度相。始名究竟。又住修降伏。意實相融。如度降
度相。亦名無住。施離施相。亦名降伏。是以此經宗
於離相。正是降心。本意欲明降心。須假住修而顯。
住修降伏。元不相離。有此多義。故獨標降伏之總
以該住修之別也。又對下所有一切眾生等解釋
之文名標。對上應如是住如是降伏之標約名牒。
菩薩易善人者。空生指發心之前名善人。如來據
已發之後名菩薩。然則名為菩薩已具發心。故文
中但牒降心。不牒發心。又原離相實德。故彰菩薩
大名。名為菩薩。宛然離相。故下云若有四相。即非
菩薩。其心有二。近約此章。乃含四種。謂狹隘心。卑
劣心。著相心。顛倒心。即下度生廣大第一常等之
所降者。遠約次章。即下文布施住相之心。修行之
所離者。△二約別顯總以答問二。初答安住降心。
二答修行降心。初答安住降心。
所有一切眾生之類。若卵生．若胎生．若濕生．若化生。
若有色．若無色。若有想．若無想．若非有想非無想。我
皆令入無餘涅槃而滅度之。如是滅度無量無數無
邊眾生。實無眾生得滅度者。何以故。須菩提。若菩薩
有我相．人相．眾生相．壽者相。即非菩薩。
文分二節。初正明。二反釋。如來意謂。汝問應云何
住。云何降伏。將無謂降住判然乎。不知發心菩薩。
住於度生。則降伏度念。住於布施。則降伏施心。如
是住。即如是降。不相離也。試以度生言之。則應所
有一切眾生之類。無不度脫。安住於廣大心。度皆
入於無餘涅槃。安住於第一心。而實無生可度。安
住於真常心。遠離四相。安住於不顛倒心。住於廣
<pb n="85"/>
大。如是降伏狹隘之心。住於第一。如是降伏卑劣
之心。住於真常。如是降伏無常之心。住於不倒。如
是降伏顛倒之心。故名如是降伏其心。又所有一
切眾生之類。我皆令入無餘涅槃而滅度之。名為
度生。實無眾生得滅度者。名為降伏。若實有度。即
非降伏。是知安住度生。可言降伏。若無於住。何處
明降。故答安住降心。正明如是住。即如是降。如是
降。方能如是無住而住也。豈離安住而有降心也
哉。如彌勒云。廣大第一常。其心不顛倒。利益深心
住。此乘功德滿。無著亦云。此名第一發心住。良有
以也。以上總括大意。俾血脉貫通。取其易解耳。若
欲詳明所有一切眾生之類者。總舉其多也。卵等
九類者。別列其名也。列卵等者。名受生差別。謂一
念思業為因。卵胎濕化為緣。因緣和合。受生於卵。
受生於胎。受生濕化。差別無量。天眼之莫窺也。列
有色等者。明身見差別。謂有色四禪具色心以為
身。無色四天。單識心以為身。有想無想。非有無想。
更明無色四天。單具識心。又各各其不同也。無餘
涅槃者。無妄可斷。無真可證。不著于有。不滯乎空。
寂寥於萬化之域。動用於一虗之中也。實無眾生
得滅度者。真實性中本來寂滅。不復更滅。實智證
真。證而無證。權智度生。度而無度。如實知生。及與
己身真如平等。無別異也。我相人相等者。能度是
我相。所度是人相。多度是眾生相。恒常度是壽者
相。統一我相。約義而為四也。亦可所有一切眾生
之類。是名生死。我皆令入無餘涅槃而滅度之。是
名涅槃。如是滅度無量無數無邊眾生。實無眾生
得滅度者。則生死涅槃兩不可得。正金剛般若波
羅蜜也。問。五性差別。八難紛紜。云何乃言我皆令
入。答。圓覺云。有性無性齊成佛道。則凡是有心。定
當作佛。亦何差別之有。若夫八難。則可度者度之。
不可度者為作得度因緣。則亦終歸於度脫耳。何
不可皆入之有。故為菩薩者。但當發此滿足之心。
行此滿足之行。不必其一時即有此滿足之事也。
地獄未空。誓不成佛。一夫不被。若己溺之。試觀其
一時即能全空而無不被否。可例知矣。△二答修
行降心三。初正答。二顯益。三總結。初正答。
復次。須菩提。菩薩於法。應無所住行於布施。所謂不
住色布施。不住聲香味觸法布施。須菩提。菩薩應如
是布施。不住於相。
文分三節。初標。次釋。末復勸顯。如來意謂。發心菩
薩。應住度生。降伏度相。又復菩薩。應住修行。降伏
修心。是故於法。應無所住行於布施。行於布施。是
名修行。應無所住。是名降伏。無所住者。不住色等。
不住等者。不著自身不行於施。不為報恩而行於
施。不貪果報故行於施。是名不住六塵。正行於施。
如彌勒云。自身及報恩。果報斯不著。護存己不施。
防求於異事。又色等是境。住著名心。心境是相。不
住名空。空對於有。空亦是相。故復勸云。應如是施。
即復顯云。不住於相。意使正施之時。施受之人。彼
此皆空。中間施物。當體全空。此空不住。空亦復空。
是名布施。不住於相。故彌勒云。調伏彼事中。遠離
取相心。亦可應無所住。是不著有。而行布施。是不
著空。不著於有。則不住生死。不著於空。則不住涅
槃。生死涅槃兩不可得。正金剛般若波羅蜜也。問。
誠如所言。瞥爾情生。則非無住。且眾生心行。任運
無常。若待相應。畢竟無分。一向不施。又非佛因。若
行布施。即墮住相。進退不可。其事云何。答。欲求佛
果。必以施先。但初施時。難頓相應。要須用心方便
隨順。任運起念。作意遠之。用心既久。自然任運得
與理合。從微至著。漸漸相應。問。萬行甚多。何獨言
施。施名修行。何得言住。答。萬行雖多。不出六度。六
度雖多。不出檀度。檀名修行。亦名為住。如無著亦
<pb n="86"/>
云。相應行住。彌勒亦云。檀義攝於六。資生無畏法。
此中一二三。是名修行住。△二顯益。
何以故。若菩薩不住相布施。其福德不可思量。須菩
提。於意云何。東方虗空可思量不。不也。世尊。須菩提。
南西北方四維上下虗空可思量不。不也。世尊。須菩
提。菩薩無住相布施。福德亦復如是不可思量。
佛意住相人之所知。無住人之所昧。故特為徵明
以顯難量。復舉虗空。以喻難量。使其由喻以識難
量之妙。由無住以得此難量之福也。若詳釋之。則
徵意蓋謂。若存施想。斯有施因。以有施因。方有福
果。今施既無住。即無施想。既無施想。即是無記。無
記無因。果從何立。故佛與斷云。若施不住相。則了
無分別。其心平等。順於本性。不唯有福。福且難量。
譬如虗空。色非色中。皆有空故。名周徧不可思量。
無住之施。近感十王色身中福。遠感法身無住之
福。亦如虗空周徧不可思量。譬如虗空。橫該竪徹。
三災不壞。名勝大不可思量。無住之福。深無止極。
廣莫邊涯。四相不遷。亦如虗空勝大不可思量。譬
如虗空。世界有盡。空無有盡。名究竟不可思量。無
住之福。無漏無為。永無終窮。亦如虗空究竟不可
思量。故經云。亦復如是不可思量。又何必以無福
為疑耶。是知住相之福是偏非徧。是小非大。是劣
非勝。是不究竟而非究竟。修施者宜何如哉。當知
所從矣。△三總結。
須菩提。菩薩但應如所教住。
魏譯云。菩薩但應如是行於布施。以此參會。始知
前教不住。今云住者。謂令住於所教之不住耳。不
住而住。住於真空。如鳥不住空。即能住空。若住於
空。即不住空。取要言之。無住布施。是佛所教。但應
如其所教。住於不住而行布施。蓋安住之住。非住
著之住也。以上答意。蓋顯發心菩薩應住度生。即
降度心。應住修行。即降修相。無降則住非究竟。無
住則降無所施。降住必不可離。而乃有以見經文
獨標於降。遂以度生單答降心。獨結乎住。即以布
施但酧應住。不知實無得度。既是降心。應無所住。
豈非降伏。無住布施。名如教住。無度度生。豈不名
住。灼知皆名為住。皆名為降。而前文猶標於降者。
欲以降總度修。見度修之皆有降也。後文單結乎
住者。欲以住貫修度。見修度之皆有住也。特其文
簡義豐。彰乎玄妙。而或者不察。竟以己意離之。是
度生全無應住。修行竟絕降心。外調攝以問和平。
去音聲而求清濁。有是理乎。前正答既竟。即當便
入流通。下又重重問答者。有實有權。實則空生於
答處生疑。所以為斷。斷已又起。展轉滋多。執盡疑
除。方名終盡。權則青龍陀佛。疑自何生。以諸眾生。
從無始來。住著之心。浸入骨髓。慣習性成。不膠於
因。即滯於果。剛脫於凡。便纏於聖。出此入彼。莫可
誰何。故特示現疑情。設為問答。頭頭截斷。處處拈
空。直使於一切法上。無住無依。不取不捨而後已
耳。如國手奕棋。見在數著之先。知其勢所必到。猛
地一著。預與截斷來由耳。又如老將提兵。準在數
年之前。知其機所必發。驀地一刀。暗與勦絕根株
耳。故此後名躡跡斷疑。謂躡前語跡。斷彼疑情。起
伏循環。節次非一。經中雖不顯有疑辭。而伏在文
內。故但言斷而不言起。又蘊在識田未發起者。名
未起種子疑。今則遮其種子。不令起於現行。即經
中二十四疑。空生皆無問辭者是也。於動心形口
已發起者。名現起現行疑。則斷其現行。使自降於
種子。即經中第二．第十一．第十九。空生自陳疑處
者是也。但在當時。有已起未起之分。若以後代望
於當時。皆名現行。以當時望於後代。盡名種子。斯
則斷現行時。即是遮於種子。後意彌為切故。如彌
勒云。調伏彼事中。遠離取相心。及斷種種疑。亦防
<pb n="87"/>
生成心。是則經中有疑伏于文內。彌勒方云斷種
種疑。彌勒偈云斷種種疑。天親方開二十七疑。非
突然創為之也。故今於躡跡斷疑一科之中。具列
二十七疑。便作二十七科。使經文章目分明。觀者
易於參考。
△二躡跡斷疑分二十七。初斷求佛行施住相疑
二斷因果俱深難信疑三斷無相云何得說疑四
斷聲聞得果是取疑五斷釋迦燃燈取說疑六斷
嚴土違於不取疑七斷受得報身有取疑八斷持
說未脫苦果疑九斷能證無體非因疑十斷如遍
有得無得疑十一斷住修降伏是我疑十二斷佛
因是有菩薩疑十三斷無因則無佛法疑十四斷
無人度生嚴土疑十五斷諸佛不見諸法疑十六
斷福德例心顛倒疑十七斷無為何有相好疑十
八斷無身何以說法疑十九斷無法如何修證疑
二十斷所說無記非因疑二十一斷平等云何度
生疑二十二斷以相比知真佛疑二十三斷福果
非關佛相疑二十四斷化身出現受福疑二十五
斷法身化身一異疑二十六斷化身說法無福疑
二十七斷入寂如何說法疑。初斷。求佛行施住
相疑。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
佛意謂汝聞布施不住於相。將無疑行施本為求
佛。既有所求。即是住相。況佛果是相。云何因行不
住于相耶。不知果海不明。因地斯昧。欲明無住。須
見如來。故舉有相之佛。用顯無相之真。乃空生既
悟身相為非。如來遂印其虗妄為是。且復為指出
云。若見諸相非相。即見如來。色即是空。不必別求
無相真佛也。此統括大意。若夫詳釋。則身相是應
身有為。似鏡中之影。如來是法身無相。乃鏡體之
光。第恐認影為光。故於疑處為問。如彌勒云。分別
有為體。防彼成就得是也。所說身相即非身相者。
上身相是生滅之影。下身相是無為之真。所說即
非。妄異於真也。如彌勒云。三相異體故。凡所有相。
皆是虗妄者。意謂鏡中人影。既已非真。鏡中諸影
又豈是實。如起信謂一切境界。皆從心起妄念而
生。若離妄念。則無一切境界之相。則能現之心尚
且是妄。所現之境。豈得為真。故擴充其言印定之
也。若見諸相非相。即見如來者。意謂人影非處。既
全鏡明。若見諸影非影。豈不即見鏡明乎。如首楞
自住三摩地中。根境識三。如虗空華。本無所有。元
是菩提妙淨明體。亦如起信。離念相者。等虗空界。
無所不遍。即是如來平等法身。故彌勒云。離彼是
如來。下文云。離一切相。即名諸佛。亦可若見諸相
非相是破相。即見如來是顯性。破相即顯性故。又
此即見。即洞山見水。靈雲見桃。迦文見星。無見之
真見也。又既云即見。雖顯法身。應身自在。以果海
真應。如金與器。本不相離。涅槃云。吾今此身。即是
常身。下文云。莫作是念。不說斷滅。又此即見。由于
離相。離相因于諸相。以故二十七疑。只一相字盡
之。斷二十七疑。只一破字盡之。從始至終。不獨破
生死相。亦破涅槃之相。不獨破煩惱相。亦破菩提
之相。因相果相。有相無相。一異諸相。無不破之。直
至破無可破。而本來清淨之見顯矣。然則佛果離
相。施因離相。果從因顯。本自非求。因自果生。從來
無作住相云乎哉。疑可釋矣。
△二斷因果俱深難信疑四。初無信為疑。二遮疑
顯信。三．深詳信因。四結歸離相初無信為疑。
須菩提白佛言。世尊。頗有眾生。得聞如是言說章句。
生實信不。
<pb n="88"/>
空生意謂。信淺法易。信深法難。今佛說無住之施
是因深。無相之佛是果深。因果俱深。求之現在尚
難其人。況未來乎。故疑云。頗有眾生。聞是言說章
句。生信心否。實信者。萬法如幻名虗。般若有體名
實。信萬法者名虗信。信般若者名實信。必了萬法
皆虗。方能一實之信。故大品云。不信一切。名信般
若。此名現行疑。以空生現動於心。形之於口故也。
△二遮疑顯信。
佛告須菩提。莫作是說。如來滅後。後五百歲。有持戒
修福者。於此章句能生信心。以此為實。
初五百歲解脫堅固。次五百歲禪定堅固。三五百
歲多聞堅固。四五百歲塔寺堅固。後五百歲鬪諍
堅固。名五五百歲。而佛意蓋謂莫作此無信之說。
且無論現在之時有信者。滅後之初有信者。滅後
中間有信者。縱至滅後之後。後五百歲。鬪諍堅固
極惡之時。尚有持戒修福者。能生信心。以此因果
為實。何必以無信為疑也。能生者。戒定既具。智慧
自生。智慧既生。自能照彼萬法皆空。唯此般若真
實。是則能信必生於戒定。戒定之不可不修也明
矣。最後尚有信機。信機之不必有疑於現在也。又
明矣。故彌勒云。說因果深義。於後惡世時。不空以
有實。菩薩三德備。△三深詳信因二。初善根深遠。
二福慧圓具。初善根深遠。
當知是人不於一佛二佛三四五佛而種善根。已於
無量千萬佛所種諸善根。聞是章句。乃至一念生淨
信者。
佛意謂。持戒修福者能生信心。以此為實矣。然其
修持。豈於一生一劫。三四五佛種諸善根者之所
能耶。已於無量百千萬億佛所。方能聞是章句。恒
常信。少時信。乃至一念生淨信者。其所由來舊矣。
根者能生義。善根者。論云。善謂信慚愧。無貪等三
根。以貪瞋癡三。善與不善。皆由此生。今多劫修持。
久伏三毒。善從此發。故曰種諸善根。是則多佛無
量外緣熏習之力既勝。三毒永沉。內因熏習之勢
愈堅。因緣俱勝。此信方生。實信豈易得哉。故彌勒
云。修戒於過去。及種諸善根。戒具於諸佛。亦說功
德滿。△二福慧圓具。
須菩提。如來悉知悉見。是諸眾生得如是無量福德。
何以故。是諸眾生。無復我相．人相．眾生相．壽者相。無
法相。亦無非法相。何以故。是諸眾生若心取相。則為
著我人眾生壽者。若取法相。即著我人眾生壽者。何
以故。若取非法相。即著我人眾生壽者。
承上實信固生於戒定。然必久事修持。深種善根
而後可能者。正以善根純熟。則福慧圓具。遠離諸
相。得佛知見。始是成就淨信之本耳。若夫一有未
空。則諸相紛然。無相之智遂隱。其何能生此離相
之實信耶。故彌勒云。彼人依信心。恭敬生實相。如
是無量謂同上無住布施之福。猶如虗空不可思
量也。得如是無量者。魏譯云。生如是福德。取如是
福德。生。謂善根信心。正現行時。能為生福之因也。
取。謂現行謝滅。熏成種子。蘊於識田。能感取當來
現行之果報也。生取總是得意。悉知悉見者。知。謂
知其心。而曰悉者。生心動念無不知也。見。謂見其
形。而曰悉者。動用施為無不見也。又悉知者。凡夫
比量之知。有所不知。佛於知處全見。乃古鏡現量
之知。見盡於知。曰悉知也。又悉見者。凡夫肉眼之
見。有所不見。佛則見處全知。是佛眼圓明之見。知
盡於見。曰悉見也。彌勒云。佛不見果知。願智力現
見。故曰悉知悉見。得如是無量福德也。何以故者。
徵謂善根固能淨信。福德何便難量。正釋云。以諸
善根成熟眾生。正生信心之時。無我相．以及壽者
之相。我執既寂。無法相．亦無非法相。法執亦空。諸
相既離。智慧即顯。智慧既顯。實信正生。正空正信。
<pb n="89"/>
全信全空。順性周圓。故福如虗空不可思量也。次
徵云。斯則空我足矣。何為法亦空耶。反釋云。若法
不空。心必有取。若心取相。即著我等。若取法相。即
著我等。一取即著。殊無後先。是法存。我必不空。故
我法雙空也。後復徵云。取相取法。乃名法執。何故
便著我耶。乃以細釋粗云。若取非法相。即著我人
眾生壽者。意謂。法根我苗。法執既有粗細。則不但
取相取法相之粗。能生我執。即取非法相之細。亦
生我執也。故無我相．無法相．亦無非法相也。問。何
名法相等。曰。能取之心。所取之境。心境皆有。名為
法相。能取之心。所取之境。心境皆空。名非法相。曰。
然則又云若心取相者何也。曰。亦可相是空。法相
是有。非法相是非空有。如魏譯開為四相。第一法
相是有。第二非法相是非去其有。第三相是執空
為相。第四非相是非去其空。什師開合無常。欲人
知此意耳。然總是無空有。無非空有。而顯真空妙
有也。問。據修證則不無。縱登地上。亦未全空我法。
今何言俱無耶。曰。圓頓行人。縱或未盡俱生我法。
亦能圓伏。故義言無耳。問。二乘未斷法執。何以我
執不生。答。以二乘從初修行。偏斷我執。至無學位。
粗細盡除。是故雖有法執。不起我執。大乘學者。雙
斷二執。分別並遣。俱生兩存。由是二執。任運而起。
故無著云。以我相種子不斷。則有我取。△四結歸
離相。
是故不應取法。不應取非法。以是義故。如來常說。汝
等比丘。知我說法。如筏喻者。法尚應捨。何況非法。
夫一取即著。所以不應取法。著於空有之相。不應
取非法。著非空有之相。以是義故。如我常說。汝等
比丘。知我所說教法。如筏喻者。渡河之時。須用此
筏。既登岸已。則捨此筏。而亦復不住於岸。未證之
時。須用此教。既證智已。則捨此教。而亦復不住於
證。夫實相智法。真實有體。乃名為法。實相之外。餘
皆魔事。盡名非法。實相智法。無相無得。尚應不住
而捨。何況實外。所有非法而不捨耶。故彌勒云。彼
不住隨順。於法中證智。如人捨船筏。法中義亦然。
故知。法無言象。不離言象。離言象而倒惑。執言象
而迷真。不執不離是謂得之。今聞是章句。是所說
之法也。能生實信。是不取於法。不取非法也。然則
必由不取。而後可以信生。又必由持戒修福。久種
善根。而後可以不取。修持其要矣夫。
△三斷無相云何得說疑二。初問答斷疑。二校量
顯勝。初問答斷疑二。初約疑處為問。二順實理為
酧。初約疑處為問。
須菩提。於意云何。如來得阿耨多羅三藐三菩提耶。
如來有所說法耶。
佛意謂汝聞不可以相見佛。則佛非有為。應無得
說。將無疑我于樹下是得菩提。于諸會是說法耶。
故即其疑處問云。於意云何。我於菩提樹下得菩
提耶。不得菩提耶。於諸會之中是說法耶。是不說
法耶。密自審之。明以告我。不唯自斷疑根。而現前
後世亦因此以無惑矣。但於其中。辭雖得否雙兼。
意則在於無得。△二順實理為酧二。初略標正意。
二究竟根由。初略標正意。
須菩提言。如我解佛所說義。無有定法名阿耨多羅
三藐三菩提。亦無有定法。如來可說。
空生意謂。佛以果之得否。法之說否為問。如我解
佛所說義。得非自得。得因於果。必有果而後可以
言得。先是無一定之法名果。何可得也。說非空說。
說即是法。必有法而後可以有說。先是無有一定
之法名法。何可說也。無有定法四字。雖詳下文。而
空生開口之時。已先暗暗指定無為法身之性。不
定於有。不定於空。不定於此。不定於彼。微妙難思。
以斷有取有說之疑矣。故彌勒云。應化非真佛。亦
<pb n="90"/>
非說法者。天親云。迦文化身不證菩提。亦不說法。
△二究竟根由。
何以故。如來所說法。皆不可取。不可說．非法．非非法。
所以者何。一切聖賢。皆以無為法而有差別。
上但標無定。此徵其所以不定之故。乃以說取騐
之。若果可取說。即非不定。今則如來所說之法。皆
不可作有取。不可作無取。不可作法說。不可作非
法說。微妙難言。幽深罔措。如彌勒云。說法不二取。
謂說者不取於法之有。不取於非法之無。聽者亦
如是也。何可定也。又究其所以不可取說之由者。
以一切聖賢。皆以無為法而有差別。無為離言。何
可說也。無為離相。何可取也。如彌勒云。無說離言
相。差別者。三乘聖賢。所證淺深。故曰差別。然皆以
無為而有差別。則聖人固此無為。賢人亦此無為。
其何差別之有。譬如眾器所現方圓之空。故曰差
別。然皆以虗空而有方圓。則方固此空。圓亦此空。
則亦何差別之有。故自其差別而觀之。則因機有
說。因說有得。不無說證之未。自其皆以無為而有
差別觀之。則說固此無為。證亦此無為。則亦何取
說之有。△二校量顯勝。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。
此較量財法以顯勝。復遣佛法以顯玄也。夫說法
未幾。遽較量者。以無住降伏。是實相般若之行。若
見諸相非相即見如來。是實相般若之理。無有定
法名菩提。是實相般若之果。無有定法可說。是實
相般若之法。教行理果。四法既備。大旨已彰。故即
較量其宏功。以啟發乎真信耳。是福德即非福德
性者。以福德性是勝義空。絕相無為。不可言福與
不福。況可言多。故云即非福德性也。是故如來說
福德多者。是世俗有。有相有為。可以言福。兼可言
多。故云如來說福德多也。意謂是甚多福德。言不
約勝義空說多。是約世俗有說多耳。持說四句偈
者。一句詮一義。四義方成一偈。今上有乃至。則由
一部一章而至於一偈。下有等字。則由一偈半偈
而至於一句皆可也。非定以四句為言也。若但取
四句為偈。必詮義究竟而后可。如凡所有相。皆是
虗妄。若見諸相非相。即見如來。此為最妙。以第一
是有句。第二是無句。第三是亦有亦無句。第四是
非有非無句。文義既備。有是即無之有。無是即有
之無。雙存即是雙泯。雙泯不異雙存。四過皆離。般
若如清涼池。四門皆可入也。一有所闕。則偏枯滲
漏。四過叢生。般若如大火聚。四門皆不可入也。受
持解說。其福勝彼者。寶施但得人天有漏之福。今
以般若之法自利利人。得大菩提福慧圓具。無漏
清淨。豈止空得有漏之福而已耶。如彌勒云。受持
法及說。不空於福德。福不趣菩提。二能趣菩提。故
勝彼也。然其所以能趣者。佛及阿耨菩提。從此經
出。菩提名法身。本無生滅。而以煩惱覆之則隱。今
以持說之力。妙慧自彰。觀破煩惱。法身顯現。如燈
了物。名為了因。是法從此出也。報化名福身。本無
所有。萬行乃生。今以持說之行。能感福身。如種得
水土。芽苗自發。乃名生因。是佛從此出也。故彌勒
云。於實為了因。於餘為生因。然又云所謂佛法即
非佛法者。猶云所謂佛法最為玄妙。餘人不得。唯
佛能得。能作第一法因。福中殊勝無比者也。故彌
勒云。唯獨諸佛法。福成第一體。亦可既云第一即
圓覺。一切如來妙圓覺心。本無菩提及與涅槃。亦
<pb n="91"/>
無成佛及不成佛義也。
△四斷聲聞得果是取疑二。初斷三果疑。二斷四
果疑。初斷三果疑。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。
四果分二段者。一．均其廣略故。二．前三文相同故。
如來意謂汝聞無為不可取說。將無疑聲聞各證
無為之果。如證而說是取說耶。若正證時能作是
念。我得某果。則有我相。乃名為取。汝試一思之。從
初至四。皆能作是念不。空生一一皆云不也。及究
其所以為不者。於初果則曰須陀洹。名為入流。而
實無所入。不入色聲香味觸法。是名須陀洹。意謂
入流者。入聖流也。不入者。逆凡流也。逆凡者。以博
地凡夫。從無始來。綢繆我見。於六塵境。無任膠粘。
今須陀洹。以諸忍智。十六種心。斷三界中。四諦之
下。八十八使。則分別我見既已盡除。雖對色等攀
緣不起。故云不入。是則不入。即是逆凡。逆凡即名
入聖。非別有所入也。無所入。則無能入。既無能入。
誰作是念而曰我得須陀洹耶。於二果則曰斯陀
含。名一往來。而實無往來。故名斯陀含。一往來者。
一往天上。一來人間也。實無往來者。以初果須陀洹。
於斷見之外。六番往來。進斷欲界思惑。貪瞋癡慢
九品之中。前六品盡。雖餘後三。須一往來。而後能
斷。然三界分別之我。既已全盡。初地俱生之我。又
且分除。雖見往來。以無我故。實無往來之者。如刻
木為人。雖見運動。以無心念。實無運動之者。既無
往來。誰為作念而曰我得斯陀含耶。於三果則曰
阿那含。名為不來。而實無不來。名阿那含。不來者。
不來欲界及人間也。實無不來者。以初果七番往
來。欲界九品思惑斷盡。雖住四禪。進斷上二界中。
七十二品思惑。而以三界之見既寂。下地之思且
空。雖住不來。以無我故實無不來之者。既無不來。
誰能作念。而曰我得阿那含耶。是則非不證果。但
於證時無取心耳。唯其不取。方成證義。則亦何取
之有耶。△二斷四果疑。
須菩提。於意云何。阿羅漢能作是念。我得阿羅漢道
不。須菩提言。不也。世尊。何以故。實無有法名阿羅漢。
世尊。若阿羅漢作是念。我得阿羅漢道。即為著我人
眾生壽者。世尊。佛說我得無諍三昧。人中最為第一。
是第一離欲阿羅漢。我不作是念。我是離欲阿羅漢。
世尊。我若作是念。我得阿羅漢道。世尊則不說須菩
提是樂阿蘭那行者。以須菩提實無所行。而名須菩
提是樂阿蘭那行。
阿羅漢。此云殺賊。見思煩惱已斷盡故。亦云無生。
超出三界。不受後有故。亦云應供。堪為人天良福
田故。若順前須陀洹名為入流。而無所入。是名須
陀洹。乃至阿那含名為不來。而實無不來。是名阿
那含。則此應云阿羅漢。名為殺賊等。而實無殺賊
等。是名阿羅漢。今云實無有法者。意欲以法字總
該三種。取文省故。文雖省而義無殊也。良以四果
斷七十二品思惑既盡。不受後有。正證盡智無生
智時。而實無盡可盡。無生可生。了無所得。是謂證
耳。若纔作是念。我能得果。則著我人。與凡夫何異。
用此騐之。的知無念。此正答斷疑已竟。下復引己
所證。令人生信。三昧之言定也。曰無諍者。以內無
能所。外忘角立。不與物競。故人中最為第一。復曰
第一離欲阿羅漢者。以離三昧障盡。名無諍三昧。
<pb n="92"/>
離貪欲障盡。名離欲阿羅漢。離欲則羅漢所同。無
諍乃空生所獨。故又曰第一離欲阿羅漢也。我不
作是念我是離欲阿羅漢者。言佛雖嘆我第一。而
我於此時輒無是第一之念也。若作是念者。反言
之也。實無所行者。順言之也。阿蘭那。此云寂靜。即
無諍也。大意謂我雖親證第一。佛雖印我第一。而
我於此時。了無是第一之念。即可以知其不作是
念矣。故有念佛則不印。無念乃得佛印。無念則無
取。唯其不取。方成證義。夫何疑取之有。如彌勒云。
不可取及說。自果不取故。依彼善吉者。說離二種
障。然則四果不同。同歸無取。無取則無得。無得則
無說矣。無得而得。無說而說。又何以得說為疑耶。
△五斷釋迦然燈取說疑。
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
佛意謂汝前聞。如來所說法。皆不可取不可說。將
無疑我於然燈佛所。授記言說之中。有法為所得。
然燈有法為所說耶。得與不得。於汝意中。作何見
解。其自審之。明以告我。乃空生斷其疑云。不也。世
尊。如來在然燈佛所。於授記言說之中。實無法為
所得。以語從緣生。無有自性。舉體全空。空故無得。
斯則聞而無聞。說而無說。意謂佛得記者。但以自
無分別智。證自無分別理。智與理冥。境與神會。離
言說相是不可說。離心緣相是不可取。如彌勒云。
佛於然燈語。不取理實智。以是真實義。成彼無取
說。按坡僊謂如來得阿耨多羅三藐三菩提。以無
所得故而得。舍利弗得羅漢道亦以無所得故而
得。如來與舍利弗若是均乎。曰何獨舍利弗。至于
百工賤技。承蜩意鉤履狶畫墁。未有不同者也。夫
道之大小。雖至于菩薩。其視如來。猶若天淵。及其
以無所得故而得。則承蜩意鉤履狶畫墁。未有不
與如來同者也。斯言其近之。
△六斷嚴土違於不取疑三。初問。二答。三結。初
問。
須菩提。於意云何。菩薩莊嚴佛土不。
如來意謂。汝聞法不可取。又將無疑菩薩莊嚴淨
土是違於不取之言乎。於意中云何。是莊嚴耶。是
不莊嚴耶。莊嚴佛土是取相莊嚴問。但詞雖舉相。
意欲明性。相。謂寶池金地。性。謂真如實理。理雖不
外於事。而住著於事為之行。成就形相之土。是住
色生心。名為有取。若以無為之智。而契真如之理。
事即全是于理。而以無嚴之嚴。是無住生心。名為
無取。言中帶嚮。句內含機。故曰云何及不。探其解
也。△二答。
不也。世尊。何以故。莊嚴佛土者。即非莊嚴。是名莊嚴。
空生遂斷云。不也。世尊。不莊嚴佛土。復徵云。何故
不嚴而墮斷滅之見耶。即釋云。莊嚴佛土者。即非
形相莊嚴。乃無相莊嚴。是名莊嚴也。謂修習無分
別智。通達真唯識性。心外無土。以智契理。無嚴而
嚴。空有一味。如是以取淨土耳。豈離體性而著形
相以論莊嚴耶。故彌勒云。智習唯識通。如是取淨
土。非形第一體。非嚴莊嚴意。問。諸佛身土。性相具
足。方為了義。今既唯嚴於性。豈不闕於相耶。答。身
土之相。唯心之影。心淨方能現之。苟能清淨其心。
身土自然顯現。其猶磨鏡。塵盡像生。法爾如然。良
非造作。故唯識云。大圓鏡智能現身土智影。況是
即相亡相。非謂棄相取性。但無執情。何礙於相。△
三結。
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。
即非莊嚴是名莊嚴。乃清淨心。是故勸云。菩薩摩
訶薩。應如是生清淨心也。若分別佛土是有為形
<pb n="93"/>
相。而言我成就者。彼住色等是染污心。故誡云。不
應住色等生心也。應無所住而生其心者。其心。指
本有無住之真心。以諸眾生。住著於境。則真心隱
而不現。名曰不生。今應順性而修。如古鏡之明。雖
現眾相。無相可得。不住於有。雖本無相。能現眾相。
不住于空。應如是無所住著。以顯現本有之真性。
而生其心也。故經云。一切法不生。是般若波羅蜜
生。又不住色等。是遮於有。而生其心。是遮於無。既
離有無。即名中道。如是體達。是真莊嚴。故淨名云。
欲淨佛土。當淨其心。隨其心淨。則佛土淨。今離有
無。正是淨心。又應無所住而生其心。是一經要旨。
六祖悟門。般若菩薩特宜知此。
△七斷受得報身有取疑二。初問答斷疑。二校量
顯勝。初問答斷疑。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
佛意謂。汝又將無疑。受得報佛。是取自法王身。乘
前所說不可取耶。須菩提。譬如有人身如須彌山
王。於汝意云何。是如須彌之報身為大耶。為不大
耶。報身譬須彌者。一顯大義。二無取義。大謂稱性。
大行既已周圓。所感自受用身。於色究竟處。示現
一切世界最高大身。故名為大。無取者。以山王雖
大。毫無分別。不取我是山王。法王雖大。萬慮都忘。
不取我是法王。故名為取。如彌勒云。如山王無取。
受報亦復然。故知纔下身如須彌山王六字。不但
形彼報身之大。而無取之意。已昭然矣。空生即會
其意曰。甚大。世尊。然其所以為甚大者。以佛說非
身。是名大身。故甚大也。佛說非身者。非有漏有為
身。是名大身者。是無漏無為身。如彌勒云。遠離於
諸漏。及有為法故。然則報身既非生滅有為。生死
有漏。則純一清淨。唯如如及如如智獨存。理智渾
融。妙凝無間。尚無無取。況有取耶。△二校量顯勝
二。初外財校量顯經勝。二內財校量顯經勝。初外
財校量顯經勝二。初正校顯勝。二別顯經勝。初
正校顯勝。
須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中乃至受持四
句偈等。為他人說。而此福德勝前福德。
此第二番校量顯勝也。如恒河中所有沙者。約一
恒河中之沙也。如是沙等恒河者。約一河之沙數
恒河也。是諸恒河沙寧為多不。至爾所三千大千
世界者。約諸河之沙數世界也。世界之多無量。悉
以七寶滿之而施。福之多也甚矣。乃於此經持說
四句偈等。其福勝彼。則經之功德。為何如哉。問。何
不於初校量中。即說無量世界以顯其勝耶。答。為
漸化眾生。漸信上妙義故。又法雖無二。所顯不同。
如四果無心。迦文無得。嚴淨國土。不嚴而嚴。修證
報身。無證而證。前喻之前。皆所未顯。今既顯明。故
喻復殊勝。如彌勒云。說多義差別。亦成勝校量。後
福過於前。故重說勝喻。△二別顯經勝五。初尊處
嘆人顯經勝。二約義辯名顯經勝。三佛無異說顯
經勝。四施福劣塵顯經勝。五感果離相顯經勝。
初尊處嘆人顯經勝。
復次。須菩提。隨說是經乃至四句偈等。當知此處。一
切世間天人阿修羅。皆應供養。如佛塔廟。何況有人
盡能受持讀誦。須菩提。當知是人。成就最上第一希
有之法。若是經典所在之處。則為有佛。若尊重弟子。
上已總校經福殊勝。若別顯之。復次須菩提。隨機
<pb n="94"/>
隨處。因時致宜而隨說是經。從多或寡。乃至四句
偈等。當知此處一切世間天人阿修羅。皆應供養
如佛塔廟。說經之處尚宜尊敬若此。何況盡能受
持讀誦之人乎。當知是人成就最上第一希有之
法。而其恭敬供養。又當何如。是以此經所在之處。
即佛與文殊等。尊重弟子之所在。以一切聖賢。皆
證無為。經顯無為。豈非聖賢所在。故當恭敬其有
法之處。恭敬其受法之人。如彌勒云。尊重於二處。
謂人與處也。若施寶之處。施寶之人。豈當如是恭
敬。豈能如是恭敬乎。經之勝于寶施。此其一也。又
最上第一希有。是極嘆其妙。若分之。亦可最上是
法身。第一是報身。希有是應身。以持經能顯法身。
能生福身故也。△二約義辯名顯經勝。
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。則
非般若波羅蜜。
當機聞法殊勝如此。乃因勝問名。并求奉持之法
也。此經名金剛等者。以般若觀照之功。堅故不為
一切所壞。利故能壞一切。惑染擬之則消。結業攖
之則碎。故云以是名字之義汝當奉持。又恐疑云。
佛凡說法。名相皆空。今特立此名。豈不違於空義。
故復徵云。以何所以。立此名耶。乃云佛說般若波
羅蜜。即非般若波羅蜜。般若等者名也。則非般若
等者。無名也。無名之名。何違空義。又因名顯義。義
實名虗。若執虗名。豈有實義。故佛說金剛般若波
羅蜜。則非金剛般若波羅蜜。是則寶施特救濟于
一時。而般若斷煩惱于永劫。經之勝于寶施者。此
其二也。問。正宗尚未。遽問名者何也。答。以總該別
故。經有題目。則已說者有所統總而不忘。未說者
有所貫攝而易曉。故先問也。△三佛無異說顯經
勝。
須菩提。於意云何。如來有所說法不。須菩提白佛言。
世尊。如來無所說。
佛意謂。須菩提。汝既知名即無名。便可悟說即無
說矣。於汝意云何。如來除所證法外。為有別異之
說耶。為說全是證。更無別異之說耶。空生即悟其
意而白佛言。世尊。如來無所說。意以有說皆如其
證。證中無說。豈有異耶。故自其言辭觀之。不無差
別之殊。自其實證而有言辭以觀之。說全是證。則
何一毫別異于其間哉。諸佛證同。說同。皆說般若。
皆無所說。故云。如來無所說。如彌勒連前金剛般
若名字而為偈云。因習證大體。言持習金剛般若
大因。能證金剛般若大體也。彼寶施之因。豈能證
大體。豈能證大體。而說即無說。豈能說即無說。而
使眾生皆歸於一實之證耶。經之勝於寶施者。此
其三也。△四施福劣塵顯經勝。
須菩提。於意云何。三千大千世界所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。
佛意謂。須菩提。於汝意中作何見解。前聞持說大
勝於寶施。得無尚有未能盡信於此者乎。不知持
說固勝於寶施。勝寶施者。且不必於持說。寶施固
劣於持說。劣持說者。猶高論其寶施也。試以塵界
言之。三千大千世界。所有微塵。如是界塵。是為多
不。須菩提言。甚多。世尊。佛言。須菩提。汝須知有情
塵界。不同於無情。有情以煩惱為塵。染因為界。無
情以無記為塵。無記為界。今如來說微塵。非寶施
貪欲果報之煩惱塵。是名無情無分別之無記塵。
說世界。非寶施遷流隔別之染因界。是名無情無
分別之無記界。故彌勒云。彼因習煩惱。謂習彼寶
施之因。而生煩惱也。然則無情塵界。是無分別。比
諸寶施福德為近。寶施福德既有煩惱。比諸無情
<pb n="95"/>
世界為遠。寶施尚劣於塵界。安得不劣於持經。持
經尚勝於塵界。而豈得不勝於寶施耶。如百姓不
及宰相。宰相不及天子。天子尚過於宰相。豈得不
過百姓乎。噫。可無惑矣。經之勝於寶施者。此其四
也。△五感果離相顯經勝。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說。三十
二相即是非相。是名三十二相。
如來意謂。須菩提。於意云何。我適言寶施能生塵
界。得無施者聞之。將謂我寶施求成佛相。豈生煩
惱。欲以三十二相見法身如來乎。且無論住相之
福。能成佛不。即此三十二相可以見真如來否耶。
汝其言之。以開施者之迷也。乃空生斷其不可。復
究其不可者。以如來說三十二相非是法身無為
之相。是名化身有為之相故也。是知三十二應身
之佛相。尚非無相法身之真佛。況著相之施。所成
轉輪之王相乎。轉輪之王相尚非三十二應身之
佛相。況無相法身之真相乎。如天冠地履之不相
侔矣。何可見也。今持說此無相之經。不唯能感三
十二大人之妙相。且能顯本有清淨法身之實相。
其勝寶施為何如哉。故彌勒云。此降伏染福。謂施
寶之福。是染。持說之福。是淨。福中之福。能降彼染。
經之勝於寶施者。此其五也。△二內財校量顯經
勝二。初正為校量。二別顯殊勝。初正為校量。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
如來意謂。我以無量世界寶施校量。不及持說此
經。是雖過前世界之校。而終為外財。猶不足以顯
其勝也。若有以恒河沙等身命布施。則是內非外
是多非寡。是至為殊勝之福。而殊非恒沙外財之
可比者矣。宜無有以勝之者矣。不知若復有人。於
此經中。乃至受持四句偈等。為他人說。而其福德。
比此福德。猶為甚多。則持說之勝為何如哉。故彌
勒云。苦身勝於彼。言住相捨身。猶感苦果。而持說
勝彼苦身之行也。△二別顯殊勝四。初泣歎深法
顯經勝。二今信得益顯經勝。三當信同佛顯經勝。
四但聞不動顯經勝。初泣嘆深法顯經勝。
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。
當佛正校量時。聞之深解涕泣者。以從首章至此。
義趣微妙。莫可思量。不解者漠然不動於中。淺解
者動而不切。今惟智與理冥。境與神會。如久閉囹
圄。忽承解脫之方。素遭貧乏。乍獲摩尼之賜。凄然
惕然。動於中。發於外。自不覺其喜極而悲深也。又
傷彼捨命河沙。劣於持說。不達深旨。徒自疲勞。尤
可悲也。希有。世尊。如是甚深者。正義趣之深解。從
昔慧眼。未曾得聞者。乃涕泣之真情。是知聞若尋
常。教或粗淺。感悲流涕。豈不深玄。又庸人流涕。猶
未可徵。善吉傷悲。寧非勝妙。故彌勒云。希有及上
義。彼智岸難量。此其勝於身施之別可顯者一也。
△二今信益顯經勝。
世尊。若復有人得聞是經。信心清淨。則生實相。當知
是人。成就第一希有功德。世尊。是實相者。則是非相。
是故如來說名實相。
空生意謂。我今信心清淨。理已顯矣。若復有人得
聞是經。即了一切悉皆虗妄。無體可得。唯此般若。
真實有體。而信心清淨。即此清淨能信之處。二執
皆空。二執空處。即是實相。故云即生實相。非更別
有所生也。又云則是非相者。以體是實相。唯證相
應。故言非相。是故如來說名實相者。假以言顯。言
非實相。豈得一聞實相之名。便生實相之想。而有
<pb n="96"/>
影像以當情乎。故曰是名也。成就第一希有功德
者。總之極嘆功德之妙。分之。則如前。最上是法身。
第一是報身。希有是化身。此三不一不異。而生實
相者。能成就乎此也。又生實者。以今經有實相故。
如彌勒云。不同於餘法。不同者。論云。此中有實相。
餘者非實相。此經勝於身施之別可顯者二也。△
三當聞同佛顯經勝。
世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
則為第一希有。何以故。此人無我相．人相．眾生相．壽
者相。所以者何。我相即是非相。人相．眾生相．壽者相。
即是非相。何以故。離一切諸相。即名諸佛。佛告須菩
提。如是。如是。
文分三節。初標．次釋．三印。我今得聞等者。以我為
羅漢。親稟佛言。信解受持。不足為難。當來惡世。去
聖時遙。覽佛遺言。信解法空。領受任持。依解起行。
深足為希有耳。即徵其所以便名希有者何耶。釋
云。以信解受持。必無我等諸相。故名希有也。又徵。
謂我等諸相何故必欲無耶。釋云。以我苗法根。體
是心心所法。全一虗妄非相。本無妄有。故須無也。
又復徵云。以何義故。無有我法之相。便名第一希
有。釋意云。有相名凡。無相名聖。我法二相。盡收一
切。我法既空。空相亦空。離一切相。即名諸佛。諸佛
豈非第一希有耶。如是如是者。謂從聞法悲啼。信
生實相。對彰難易。我法兼亡。直至相盡名佛。語語
真誠。言言見諦。故佛重言以印其至當也。是則解
持離相。即名為佛。此經勝於身施之別可顯者三
也。△四但聞不動顯經勝。
若復有人。得聞是經。不驚．不怖．不畏。當知是人甚為
希有。何以故。須菩提。如來說。第一波羅蜜。非第一波
羅蜜。是名第一波羅蜜。
此甚言信經者之難得。復究其所以難也。意以此
經深玄微妙。但能聞不驚怖。已甚希有。況信解受
持乎。驚者如行未由之路。愕然而恠。非處生懼也。
怖者如自念言何為至此。或進或退。疑莫能決也。
畏者一向怕怖。或反而不進。或一向發狂。以至墮
坑落塹。其心畢竟生於驚怖也。良以人天教中說
有。小乘教中說空。是昔日曾由之路也。空有雙非。
中道實相。曾未經歷。今忽聞之。從昔日執著之流。
皆愕然而驚。凜然而怖。莫能前進。從此墮凡夫之
坑。二乘之塹。菩提永失矣。若不生驚怖。則必向菩
提。寧不甚為希有哉。然又究其所以為希有者。以
此經是諸波羅蜜中之第一故。第一者。六波羅蜜
中。般若最勝。三身之中。法身最勝。六度若無般若。
則在因無破惑之功。在果無法身之德。唯般若能
得法身。則般若是法身之因。故名第一。又云非第
一者。約本體離言說相故。又云是名第一者。以名
字約言說相故。蓋欲人因名會體。不可如名言以
生分別想也。是則經既第一。信者豈不第一。今但
聞而不驚不怖。雖未即信。亦必終歸於信也。法身
清淨之因。良在於此。故彌勒云。大因及清淨。福中
勝福德。又亦可從譬如有人身如須彌山王以下
至此。二番校量。九次顯勝。皆各是一義。而未的出
其勝之根由。今與前文總為勝因亦可也。此其勝
於身施之別可顯者四也。

金剛般若波羅蜜經鎞卷上

<sarticle>金剛般若波羅蜜經鎞卷下</sarticle>
古杭雲棲弟子　廣伸　述
△八斷持說未脫苦果疑二。初明無相以為忍。二
勸離相以修忍。初明無相以為忍二。初略標忍體。
二舉行釋成。初略標忍體。
<pb n="97"/>
須菩提。忍辱波羅蜜。如來說非忍辱波羅蜜。
佛意謂。汝聞恒沙命施全勝外財。而猶感人天苦
果。故名為劣。將無疑菩薩為法忘軀。損身半偈等。
亦名苦行。而亦當感苦果也耶。不知住相捨身。不
達無相。故招苦果。今菩薩苦行。名為忍辱。忍到於
至靜無相之岸。名忍辱波羅蜜。而復忍無可忍。彼
岸非岸。名非忍辱波羅蜜也。尚無靜境。豈有動心。
直造非靜非動之本源。苦果將安在哉。故彌勒云。
能忍於苦行。以苦行有善。彼福不可量。如是最勝
義。△二舉行釋成。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相．人相．眾生相．壽者相。應
生瞋恨。須菩提。又念過去於五百世作忍辱僊人。於
爾所世。無我相．無人相．無眾生相．無壽者相。
徵其所以忍辱非忍辱者。是已行之行。久騐之方
也。如我昔為歌利王割截身體。了無我人等相。是
忍辱波羅蜜。即非忍辱波羅蜜也。又究其所以便
無我等者。以若有我相。應生瞋恨。今既無瞋。足知
無我矣。且此忍辱之行。非一時。非偶然。又念過去
於五百世作忍辱僊人。於爾所世。皆無我人等相。
則煉深相伏心境素與之兩忘。習慣性成。物我渾
同於一味。不唯無苦。而且有樂。不唯無瞋。而且有
慈。如彌勒云。離我及瞋恚。實無於苦惱。共樂有慈
悲。如是苦行果。又割截之事。按涅槃經云。我念往
昔生南天竺富單那城婆羅門家。是時有王。名迦
羅富。其性暴惡。憍慢自在。我於爾時為眾生故。在
彼城外。寂然禪思。爾時彼王。春木華敷。與其眷屬。
宮人綵女。出城遊觀。在林樹下。五欲自娛。其諸綵
女。捨王遊戲。遂至我所。我時為欲斷彼貪故。而為
說法。時王見我。便生惡心。而問我言。汝今已得阿
羅漢果耶。我言不得。復言已得不還果耶。我言不
得。復言。汝既年少。未得如是二果。則為具有貪欲
煩惱。云何恣情觀我女人。我即答言。大王。當知我
今雖未斷貪欲結。然其內心實無貪著。王言癡人。
世有僊人。服氣食果。見色尚貪。況汝盛年未斷貪
欲。云何見面而當不著。我言。大王。見色不貪。實不
由於服氣食果。皆由繫念無常不淨。王言。若有輕
他而生誹謗。云何得名修持淨戒。我言。大王。若有
妬心則為誹謗。我無妬心。云何言謗。王言。大士。云
何名戒。我言。忍名為戒。王言。若忍是戒。當截汝耳。
若能忍者。知汝持戒。即截我耳。時我被截。容顏不
變。時王羣臣。見是事已。即諫王言。如是大士。不應
加害。王告諸臣。汝等云何知是大士。諸臣答言。見
受苦時。容顏不變。王復語言。我當更試。知變不變。
即劓其鼻。刖其手足。爾時菩薩。已於無量無邊世
中。修習慈悲。慜苦眾生。時四天王。心懷瞋忿。雨砂
礫石。王見事已。心大怖畏。復至我所。長跪而言。惟
願哀怋。聽我懺悔。我言。大王。我心無瞋。亦如無貪。
王言。大德。云何得知。我即立誓。我若真實無瞋恨
心。令我此身。平復如故。發是願已。身即平復。問。經
謂慈心功德。水不能溺。火不能燒。毒不能中。國王
不能得其便。今歌利得便。割截支體何也。曰。試觀
完膚於立誓之頃。懺謝於雨砂之時。是實為慈忍
者得其便矣。王何便之有。慈心之時義大矣哉。△
二勸離相以修忍二。初總標。二別顯。初總標。
是故須菩提。菩薩應離一切相。發阿耨多羅三藐三
菩提心。
夫佛行忍辱無相如此。所以菩薩應離相以發心
也。阿耨菩提是佛智果。解見上文。一切相者。我相
法相空相也。離一切相者。無此三相也。應離一切
相發心者。勸應離相發心。如我修行無相之忍辱
也。問。上文秖無四相我執而已。此何名離一切相
<pb n="98"/>
耶。答。即此而觀。灼知上文言略而意該也。以大心
菩薩。因地之時。粗細無明皆圓伏故。問。正言忍行。
何為離相發心耶。答。以未修行時先當發心。正修
行時。全體發心。乃至果地。不離發心。是以勸其離
相發心。蓋貫乎修證。非偶然也。△二別顯。
不應住色生心。不應住聲香味觸法生心。應生無所
住心。若心有住。則為非住。是故佛說。菩薩心不應住
色布施。
此別示誡勸。引前說以䇿離相之行也。住色生心
等者。住中主宰名人我相。住色等以為實有。名法
我相。不應住色等者。誡著相生心而修行也。應生
無所住者。勸離相生心而修行也。若心有住。則為
非住者。謂住於色等。即不住於菩提。入此出彼。謹
幾微也。是故佛說菩薩心不應住色布施者。引前
佛說。見當離相以修行也。夫不住生心。曰堅固心。
心堅固。菩提則不退矣。不住之行。曰堅固行。行堅
固。彼岸則可登矣。故彌勒云。為不捨心起。修行及
堅固。為忍波羅蜜。習彼能學心。
須菩提。菩薩為利益一切眾生。應如是布施。如來說。
一切諸相。即是非相。又說。一切眾生。則非眾生。
此出施因以勸離相。引佛說以顯本空也。如是布
施者。離相施也。為眾生應如是布施者。布施因也。
良以眾生著相。故受苦果。我能離相。令彼得益。今
雖布施。我相不空。反增彼著相之心矣。利益將安
在。故為利益眾生。應如是離相布施。如彌勒云。修
行利眾生。如是因當識。何況佛說一切諸相。即是
非相。法本空乎。一切眾生。即非眾生。我本空乎。勸
其離相不過以完其本空耳。非有所加也。故彌勒
云。眾生及事相。遠離亦應知。
△九斷能證無體非因疑二。初正斷疑情。二對治
邪執。初正斷疑情。
須菩提。如來是真語者．實語者．如語者．不誑語者．不
異語者。
佛意謂。汝聞校量持經。能得菩提。寶施不及持說。
將無疑果是無為有體。言是有為無體。無體之言
不到果中。而不能為證果之因耶。不知如來是真
語．實語．如語．不誑語．不異語者。真。不偽義。報法合論。
說大菩提為真智。乃名如來為真語者。實。不虗義。
因果合論。說小乘道四種諦實。乃名如來為實語
者。如。不變義。三空合論。說窮源底。究竟真如。乃名
如來為如語者。異。謂差異。不異者。三乘授記。劫國
名等。了無差異。乃名如來不異語者。誑者。誑妄。不
誑者。真則不誑。實則不誑。如則不誑。不異不誑。通
名不誑語也。意謂如來說此四事。既皆不誑。今說
受持此經。能得菩提。豈成誑妄。雖言是有為無體。
而能為因道。使由此以證離言無為有體之果也。
故彌勒云。果雖不住道。而道能為因。以諸佛實語。
彼智有四種。實智及小乘。說摩訶衍法。及一切授
記。以不虗說故。亦如淨名云。文字性空。無離文字
而說解脫。又真實及如。表德為名。不異不誑。遮非
立號。△二對治邪執。
須菩提。如來所得法。此法無實無虗。
恐聞依言得菩提。便謂言中有菩提。則實矣。恐聞
言中無菩提。便謂畢竟無菩提。則虗矣。故對治其
執云。無實無虗。無實者。說從緣生。本無實體。則言
中菩提。亦同言說。豈有實果。如聞火聲。但有火名。
火不燒口。豈有實火。無虗者。言雖畢竟無體。菩提
決定不無。豈是虗耶。但以不在言中。不無離言之
法。如火之不在聲中。不無離聲之火。由是聲中雖
無火。不妨因聲以得火。經中雖無菩提。不妨因經
以證菩提。然則不應言中執有。離言執無。達此有
無。乃能離執。故彌勒云。隨順彼實智。說不實不虗。
如聞聲取證。對治如是說。然經不言所說法。而言
<pb n="99"/>
所得法者。說其所得。所說即所得也。又所得即實
智。順彼實智而說。故標所得也。
△十斷如遍有得無得疑二。初舉喻斷疑。二讚經
功德。初舉喻斷疑。
須菩提。若菩薩心住於法而行布施。如人入闇。則無
所見。若菩薩心不住法而行布施。如人有目。日光明
照。見種種色。
如來意謂。汝聞前一切聖賢皆以無為法而有差
別。將無疑無為即真如。如既周遍。即合無有不得
之者。而乃有得與不得何耶。不知真如無異。住與
不住之不同耳。法者。六塵空有一切法也。住於法
者。以無般若之智。照彼本空。執以為實。由執著故。
為塵所染。正智不生。理無由證。故不得也。若夫不
住。則正智清淨。得真如矣。故彌勒云。無智以住法。
餘者有智得。如人入闇則無所見。喻無智不得真
如也。如人有目。日光明照。見種種色。喻有智能得
真如也。有智名對法。則能對治惑闇。俾惑消滅。如
彌勒云。闇如愚無智。明者如有智。對法及對治。得
滅法如是。是則真如本遍。得失在人。但能依經無
住。自得真如。何疑不得之有。然獨云不住布施者。
布施為六度之首。不住是般若之智。於此不住。餘
可知矣。況施該六度。不住布施。即是不住般若。不
住諸度。△二讚經功德二。初總讚經德。二別顯其
德。初總讚經德。
須菩提。當來之世。若有善男子．善女人。能於此經受
持讀誦。則為如來以佛智慧悉知是人。悉見是人。皆
得成就無量無邊功德。
夫能得真如。由於心淨。心淨由於不住。不住由於
有智。有智又因於聞經。經之功德為何如。故須讚
嘆。以啟當來致力於此也。受持讀誦者。欲受其文
故先讀。欲持其義故先誦。對本曰讀。離本曰誦。讀
誦為因。受持為果。然受持修行。是若文與義總能
領納。名總持修行。亦名思慧。讀誦但是廣多讀習。
名讀誦修行。亦名聞慧。以無所聞。憑何讀誦。然皆
曰修行者。是約通相而論。非聞思修三慧之修也。
以修慧與理相應。唯局無漏。出於讀誦受持之表。
故彌勒云。名字三種法。受持聞廣說。修從他及內。
得聞是修智。名字是經。三種者。謂一受．二持．三讀
誦也。聞廣說。即是讀誦。即是聞慧。謂聞他人廣說
而讀誦也。修。謂受持讀誦二種之修。從他者。從他
人聞也。及內者。因聞而內自受持思惟也。得聞是
修智者。從他聞法。內自思惟。得是二種修行智也。
功德曰無量無邊者。不可思也。知見曰以佛智慧
者。餘無能知也。成就曰是人。離經則無如是之功
德也。然則此經之讀誦受持獨不要歟。△二別顯
其德九。初校量顯福勝。二餘乘莫測勝。三所為機
宜勝。四具德能傳勝。五在處如塔勝。六離障得果
勝。七超事多佛勝。八具說驚人勝。九總結幽深勝。
初校量顯福勝。
須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。何況書寫受
持讀誦。為人解說。
此第四番校量也。能所校量之中。各有勝劣。能校
量中。恒沙身施。一日三時。劫經無量。以比恒沙。一
度之施。則前之時事皆小名劣。今之時事皆大名
勝。所校量中。信心不逆。特不謗議而已。以比受持
讀誦為人解說。則二利者深而勝。不逆者淺而劣。
前以能校之劣而校所校之勝。所校已勝之勝矣。
今以能校之勝而校所校之劣。則所校之勝為何
如。而況以所校之勝乎。前淺後深。展轉殊勝。誠天
冠地履之不相侔矣。故彌勒云。以事及時大。福中
<pb n="100"/>
勝福德。則今經之福。何其勝也。△二餘乘莫測勝。
須菩提。以要言之。是經有不可思議．不可稱量．無邊
功德。
是經即文字之中。所詮實相般若也。不可思者。以
心思但能及於相境。實相非相。則不可思。心欲緣
而慮忘也。不可議者。以言議但能及於名境。今既
非名。則不可議。口欲談而詞喪也。稱者。揚其德不
可稱。則讚莫能盡也。量者。校其德不可量。則校莫
能窮也。故知不可思議。是自證境界。不可稱量。是
無等及勝。意謂若具顯此經之德。則不能盡。以要
言之。但是不可思議等功德也。證不思議。極難稱
量。是佛境界。二乘菩薩皆所不能。故彌勒云。非餘
者境界。則今經之德。何其勝也。△三所為機宜勝。
如來為發大乘者說。為發最上乘者說。
實相體用。周徧法界曰大。一切諸佛本所乘故。一
切菩薩皆乘此法到如來地。故曰乘。又曰最上乘
者。以大乘名通權實。今揀非權。故曰最上。即一實
之大乘也。意謂佛說此經。不為小乘。而為大乘。不
為權淺之大乘。而為發最上一實之大乘。即發阿
耨多羅三藐三菩提心之機也。故彌勒云。惟依大
人說。魏譯云。為住第一大乘眾生說。則今經之機。
何其勝也。△四俱德能傳勝。
若有人能受持讀誦。廣為人說。如來悉知是人。悉見
是人。皆得成就不可量．不可稱．無有邊．不可思議功
德。如是人等。則為荷擔如來阿耨多羅三藐三菩提。
何以故。須菩提。若樂小法者。著我見人見眾生見壽
者見。則於此經。不能聽受讀誦。為人解說。
有人之人。即最上乘機。持誦及說。是自他二利。不
可量等功德。是菩提之因。故彌勒云。滿足無上界。
滿足即成就義。界即因義。謂二利修行。能成滿無
上菩提之因。荷擔者。大悲下化。大智上求。以二利
之擔。安於精進肩上。從煩惱生死中出。念念不住。
直至菩提。自他一時解脫。方捨此擔。由是能令佛
種不斷。名曰荷擔菩提。如彌勒云。受持真妙法。菩
提名真妙法。荷擔名受持也。何以故者。徵意謂云
何唯為大乘者說。何故持說名為荷擔菩提。以樂
小法者。著我人等見。不能聽受讀誦為人持說故
也。樂謂情滯於中。小法謂生滅四諦。樂小者。聲聞
緣覺。而曰著我不能聽受等者。以小乘情專自利。
但空我執。未空法執。此經乃顯三空。機淺教深。兩
不相逗。故不能也。問。著我者不能持說。乃小乘空
我。而又云著我。何耶。曰。經中此類甚多。一者取其
辭便。二者文略意該。但言我執而法亦在其中矣。
故曰人我。曰法我。是知樂小者不能持說。故持說
者必大乘。必最上乘。其為荷擔。其為功德。不亦宜
乎。則今經之任。何其勝也。△五在處如塔勝。
須菩提。在在處處。若有此經。一切世間天人阿修羅。
所應供養。當知此處。則為是塔。皆應恭敬。作禮圍繞。
以諸華香而散其處。
承上謂。經既殊勝如此。隨所在處。一切世間所當
供養恭敬者也。當知此處則為是塔者。出應供之
故。如法華云。若人有福曾供養佛。今經在處則為
是塔。正顯即佛全身。供養尊重。福寧可量。故天親
云。是人必定成就無量功德。彌勒云。尊重身得福。
按纂靈記云。隋朝益州新繁縣王李村。有書生姓
荀。未詳其名。於彼村東空中四面書之。村人謂曰。
書者何也。曰。我書金剛般若經。曰。何用焉。曰。與諸
天讀之。時人見聞。若存若亡。彼屬霖雨。流水霶霈。
唯此地方丈餘間。如堂閣下。竟無沾濕。於是牧童
每就避雨。時人雖恠。莫知所由。至武德初。有西梵
僧至。神貌頗異。於此作禮。村人謂曰。前無殿塔。為
何禮耶。曰。君是鄉人耶。曰。然。僧曰。君大無識。此有
金剛般若經。諸天置蓋其上。不絕供養。云何汙踐
<pb n="101"/>
至此乎。村人乃省荀生寫經之處。自此遂甃甓嚴
欄護之。不令汙踐。荀至齋日每常供養。瞻禮者往
往有聞天樂之聲。迄今其處雨不能濕。且空書無
迹尚乃如斯。況紙素分明而不能爾。則今經之處。
何其勝也。△六離障得果勝。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業則為消滅。當得阿耨多羅三藐三菩提。
上明經有勝益。乃有受持此經。反為人輕賤者何
耶。故云以先世罪業之因。應墮惡道之果。而以今
生持經之力。但為人輕賤而已。是轉重報受輕受
也。先世罪業則為消滅。則惡道之因永寂也。諸障
既盡。三德自圓。故曰當得無上菩提。如彌勒云。及
遠離諸障。復能速證法。則今經之轉證。何其勝也。
又此受持。非獨總其文義而已。故古云。登佛地者
名持此經。入息不居陰界。出息不涉眾緣。其庶幾
乎。△七超事多佛勝。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
梵語僧祗。此云無數。乃雜華十大數中之第一。僧
祗僧祗。為一無量。乃十大數中之第二。今云無量。
即彼第二。又以修行必三大阿僧祗劫論之。則第
一劫滿。遇寶髻如來。第三劫滿。遇勝觀如來。第二
劫滿。遇然燈如來。今云然燈。知是第二阿僧祗劫
也。那由他者。十億為洛叉。十洛叉為俱胝。十俱胝
為一那由他。則已千億矣。今云得值八百四千萬
億那由他諸佛悉皆承事。佛既無量。福亦無量。而
以末世持經功德校之。供佛功德百分不及一。千
萬億分不及一。乃至算數譬喻所不能及者。正以
福不至菩提。經能至菩提故也。如彌勒云。復能速
證法。亦可從第一三千世界寶施校量。不及持說
此經。二以無量三千世界寶施校量。不及持說此
經。三。以一恒河沙身施校量。不及持說此經。四。以
無量恒河沙身施校量。不及持說此經。五。以如來
因地供養諸佛功德校量。不及持說此經。校量之
極。無可比況。故云。乃至算數譬喻所不能及也。是
知從淺至深。五番次第。乃正校功德之勝。至矣盡
矣。更無有以復加矣。至果報亦不可思議之後。雖
有多種校量。乃隨時略舉。各是一意。以之斷疑等
云爾。實非若前之五重次第。以為校量讚嘆也。不
然。是極為殊勝之後。却翻舉劣福以為次第。先恭
後倨。有是理乎。然則今經德無可況。何其勝也。△
八具說驚人勝。
須菩提。若善男子．善女人。於後末世。有受持讀誦此
經。所得功德。我若具說者。或有人聞。心則狂亂。狐疑
不信。
前雖極口校量。猶未具說。苟若詳陳曲盡。具足圓
滿而說。則聞者之心狂亂失守。狐疑不信矣。我何
可以具說也哉。問。前言後五百歲。尚有信者。今何
言疑。曰。此約具說驚人極嘆功德之勝耳。何乖於
有信。然則今經必難具說。何其勝也。△九總結幽
深勝。
須菩提。當知是經義不可思議。果報亦不可思議。
前校量不及。佛未具說。若但以要言之。當知是經
義不可思議。果報亦不可思議。不可思議者。以經
義為福田所依。是無相故。何可思議。果報是佛菩
提最勝妙故。何可思議。故彌勒云。成種種勢力。得
大妙果報。已上雖是近結第十種疑。亦可通結前
之五番校讚。先博後約。文理自然。則今經德無能
到。何其勝也。
<pb n="102"/>
△十一斷住修降伏是我疑二。初問。二答。初問。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。
此空生現起之疑也。疑云。如來正答之中即無四
相。斷疑之內皆空我人。既無有我。誰為降住。誰為
修行。誰離疑執過患耶。故問云何應住。云何降伏
其心。言無我則不可以言住。無我則不可以言降。
微明主以論安[邱-丘+(看-目)]。捨先鋒而談克敵。豈理也哉。是
必有住之降之之人。而曰我能住。我能降也。不知
雖離凡夫識境。對人有我之粗我。又墮菩薩智境。
存我覺我之細我矣。如彌勒云。於內心修行。存我
為菩薩。此則障於心。違於不住道。△二答。
佛告須菩提。若善男子．善女人。發阿耨多羅三藐三
菩提心者。當生如是心。我應滅度一切眾生。滅度一
切眾生已。而無有一眾生實滅度者。何以故。若菩薩
有我相人相眾生相壽者相。則非菩薩。所以者何。須
菩提。實無有法發阿耨多羅三藐三菩提心者。
我應之我。名字我及真我也。名字者。對人言己。假
名稱謂之我也。真我者。本有之性。常樂我淨之我
也。以破彼細我。必以真我。欲顯真我。不離名我。故
纔言我應。二雙具也。我應滅度一切眾生。實無眾
生得滅度者。順顯無所度之境。若有我人等相即
非菩薩者。反顯無能度之人。實無有法名發心者。
總顯了無能所之法。此正不住之道。無降之降。無
我之我。菩薩所當生之心也。若外見所度。內有能
度。能所宛然。而曰我住我降。是彌勒所謂存我為
菩薩。則乖於不住之道。菩薩所不當生之心也。汝
何於平等無住。了無一法可得之中。而自生障礙
乎。又我應之我。與當生之心。名別體同。以此心即
真我。真我即此心。但我中兼名字我為異耳。
△十二斷佛因是有菩薩疑四。初舉疑為問。二決
疑為答。三印定其答。四反覆申明。初舉疑為問。
須菩提。於意云何。如來於然燈佛所。有法得阿耨多
羅三藐三菩提不。
如來意謂。汝聞實無有法發菩提心者。得無錯會
其意。謂是一向無菩薩乎。得無疑我於然燈佛所。
行菩薩行。是有菩薩。而與此相違乎。汝試思之。如
來於然燈佛所。有法得菩提耶。無法得菩提耶。審
而決之可也。問。上云實無有法發菩提。今云有法
得菩提。前後皆云菩提。當云疑無菩提方是。而乃
云疑無菩薩者。何也。曰。上發菩提心者。者字指人。
猶云實無有法。發心菩薩。今文中之如來。即因中
之菩薩。況得菩提不得菩提亦屬於人。故仍論中
所疑。△二決疑為答。
不也。世尊。如我解佛所說義。佛於然燈佛所。無有法
得阿耨多羅三藐三菩提。
前佛云不。今答云不。疑念已決矣。解佛所說義。即
真如不思議之義也。無有法得菩提者。無能得之
心。所得之境。寂然無相。離諸分別。得無所得而靈
心挺然。如華嚴云。能見及所見。二者悉除遣。不壞
於真見。是名真見者。豈竟斷滅之無。名為無法發
菩提者耶。△三印定其答。
佛言。如是。如是。須菩提。實無有法如來得阿耨多羅
三藐三菩提。
重言以印。深當之也。實無有法得菩提者。謂我於
然燈佛所。了無一法可得。若施行得菩提。何須戒
忍等。如前念得菩提。何須後念等。行行皆空。心心
無住。實無有法。得三菩提。△四反覆申明。
須菩提。若有法如來得阿耨多羅三藐三菩提者。然
燈佛則不與我授記。汝於來世。當得作佛。號釋迦牟
尼。以實無有法得阿耨多羅三藐三菩提。是故然燈
佛與我授記。作是言。汝於來世。當得作佛。號釋迦牟
尼。
<pb n="103"/>
此約授記以詳顯無法可得也。授。與也。記。曰記莂。
名號劫國。預先與之記莂而不差也。然有四種。一
未發心授記。以觀當來必發心得菩提故。二適發
心授記。以有慈悲心住不退地故。三密授記。以六
度將滿。天龍疑其當得菩提。佛遂記莂。以斷眾疑。
而菩薩尚不知故。四無生忍記。即今布髮掩泥。依
有漏心。得無生記。於大眾中。分明顯授故。若有法
得菩提則不得授記者。反釋也。謂若有法可得。則
內有能得之心。外有所得之境。與寂滅無相菩提。
極相違逆。則不得記也。以實無有法即得佛記等
者。覆釋也。謂空多兩忘。能所俱寂。妄惑盡處。真智
現前。妙契本心。故佛為證明。義言得耳。豈真有一
法為所得哉。是知無菩提。故得菩提之記。則知正
以無法名菩薩。故曰實無有法發菩提心者。何即
以無菩薩為疑耶。又然燈不授記於現在。而授記
於當來者。以迦文行雖無得。猶未滿其量。造其極
故。如彌勒云。以後時授記。然燈行非上。正顯因行
之菩薩也。
△十三斷無因則無佛法疑三。初斷無佛疑。二斷
無法疑。三喻真佛法。初斷無佛疑。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。
何以故者。意謂汝聞無菩提可得。將無疑果法號
曰菩提。證得始名為佛。既無菩提。即無佛耶。不知
如來者。即諸法如義。本有真如是佛。如真金本有
故不無。佛即菩提故無得耳。若有人言如來得菩
提。此如魏譯云。是人不實語。須菩提。實無有法佛
得阿耨多羅三藐三菩提。如彌勒云。菩提彼行等。
謂菩提之果等前菩薩因行之無得也。又詳釋。則
諸法如義者。諸法是事。如義是理。即事即理。全器
全金。舉體無二之謂也。即當人離念。本覺諸佛清
淨法身。如雜華云。法身徧在一切處。一切眾生及
國土。三世悉在無有餘。亦無形相而可得。正此意
也。如金雜鑛名煩惱眾生。銷鑛純金。號菩提之佛。
真金本有。佛豈是無。佛即菩提。何云更得。△二斷
無法疑。
須菩提。如來所得阿耨多羅三藐三菩提。於是中無
實無虗。是故如來說。一切法皆是佛法。須菩提。所言
一切法者。即非一切法。是故名一切法。
佛意謂。汝前疑因行有法可得。是墮實有之執。吾
故曰無法得菩提。若又疑菩提無得。則更墮虗無
之執矣。不知如來固非得菩提。亦非不得菩提。但
所得菩提。無實無虗。無實者。非色相。非音聲。無種
種質礙之實有也。故彌勒云。非實有為相。無虗者。
不離色聲。有真實體。如鏡像無體全是鏡明。又如
鏡明無相。即以色等為相。如起信謂無漏無明。皆
同真如性相。故彌勒云。彼即非相相。以不虗妄說。
是則以不實故。不即一切法。以不虗故。不離一切
法。所以一切法皆是佛法。無非真如之體也。即非
一切法者。以色等即是真如。即非色等質礙之法。
又以真如無有色等。彌滿清淨中不容他故也。是
故名一切法者。即是真如法自性故。乃全空即性
之一切也。如彌勒云。是法諸佛法。一切自體相。△
三喻真佛法。
須菩提。譬如人身長大。須菩提言。世尊。如來說。人身
長大。則為非大身。是名大身。
前云如來者。即諸法如義。是佛不無也。又云一切
法皆是佛法。是法不無也。又諸法如義。即一切法
皆是佛法。是佛與法不異也。但未審何者是佛法
真體。而言不無不異耶。故約喻以顯。譬如人身長
大。蓋指出纏清淨法身也。故空生出其意云。如來
說人身長大。則為非大身。是名大身。非大身者。非
<pb n="104"/>
有為身也。是名大身者。是無為身也。如彌勒云。依
彼法身佛。故說大身喻。身離一切障。及徧一切境。
功德及大體。故即說大身。非身即是身。是故說非
身。一切障者。謂煩惱．所知二障。體大如水。功德大
如水中八德。體相不一。亦復不異。皆徧法界故。即
說大身者。意謂如來說人身長大。蓋顯清淨法身。
離一切障。徧一切處。體相皆大。合此四義。名大身
也。非身即是身者。非有為之身。即是無為之身也。
是故說非身者。乃約遮以顯法身耳。是則真佛真
法。非唯不無。亦復不異。離障似乎有得。離障而完
其本有。則得而無得也。何以得與無得為疑耶。
△十四斷無人度生嚴土疑三。初遮度生念。二遮
嚴土念。三釋成菩薩。初遮度生念。
須菩提。菩薩亦如是。若作是言。我當滅度無量眾生。
則不名菩薩。何以故。須菩提。實無有法名為菩薩。是
故佛說。一切法無我．無人．無眾生．無壽者。
佛意謂。我前言實無有法發菩提心者。不過拂我
人之心。而非泯却菩薩也。汝將無又疑無我人。即
無菩薩。若無菩薩。誰度生誰嚴土耶。不知菩薩無
度是名度生。無嚴是名嚴土。無菩薩是名菩薩。亦
如佛說非身是名大身耳。若作是念。我當滅度無
量眾生。則不名菩薩。何以故。實無有法名為菩薩。
今有能度之心。所度之生。不勝其法矣。何菩薩之
有。是故佛說一切法。本無我無人無眾生無壽者。
名為無法。豈強使之無耶。問。前十二疑中。已斷無
菩薩之疑。今何又疑。曰。此與十二同在第十一中
起。但今方斷耳。故知起則同時。斷須次第。非重疊
也。△二遮嚴土念。
須菩提。若菩薩作是念。我當莊嚴佛土。是不名菩薩。
何以故。如來說。莊嚴佛土者。即非莊嚴。是名莊嚴。
彌勒云。不達真法界。起度眾生意。及清淨國土。生
心即是倒。我當莊嚴。此生心即倒也。即非莊嚴。是
名莊嚴。此達真法界也。問。此與第六莊嚴何別。曰。
前對無取疑有取。此對無人疑有人。莊嚴是同。疑
則逈別。△三釋成菩薩。
須菩提。若菩薩通達無我．法者。如來說名真是菩薩。
承上起度生莊嚴之心即是顛倒。不名菩薩。然必
何如而後可以名菩薩耶。佛乃分明決斷云。若通
達無我．法者。如來說名真是菩薩。失我．法本無。曰
欲通達耳。不通則我能度。我能嚴。生情於寂然平
等之中。達之則度即無度。嚴即非嚴。順性於粹然
功德之表。萬行紛紜。懺塵不立。一真凝寂。眾德煥
如。終日菩薩。了無菩薩。夫是之謂真菩薩也。何無
人嚴度之足疑。
△十五斷諸佛不見諸法疑二。初約能見五眼明
見淨。二約所知諸心明智淨。初約能見五眼明
見淨。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
如來意謂。汝聞度無所度。嚴無所嚴。不見自他諸
法方名菩薩。將無疑佛亦不見諸法耶。故曰於意
云何。如來有肉眼不等。肉眼者。色香味觸四塵名
肉。勝義淨根。依肉而住。依肉而發。有所照見。名為
肉眼。然其功能。但觀障內之色。天眼者。謂作觀行。
依肉眼邊。想外境界。觀想成故。能見障外之色。慧
眼者。謂根本實智。照真空之理。法眼者。謂後得權
智。照差別之事。佛眼者。智無不極。照無不圓。初二
通於凡夫。後二聲聞所無。菩薩但無佛眼。而復各
各淺深不同。唯佛則圓具前四。一一殊勝。皆名佛
<pb n="105"/>
眼。佛眼之外。無別四眼。其如四河入海。河不可得。
是故凡夫肉眼。唯見障內。天眼障外。佛之肉眼。見
無數世界。二乘天眼。唯見一大千界。佛之天眼。見
恒沙佛界。二乘慧眼。唯照我空。地上菩薩亦皆分
證。佛之慧眼。圓照三空。洞徹真性。菩薩法眼。所知
未盡。各有分限。佛之法眼。所知盡淨。無法不知。無
生不度。故曰一一皆殊勝也。意謂前言菩薩度生
嚴土。但離能所分別。故云不見自他。何疑諸佛便
無真實智眼。故彌勒云。雖不見諸法。非無了境眼。
蓋言有照了諸法之五眼也。△二約所知諸心明
智淨。
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說。諸
心皆為非心。是名為心。所以者何。須菩提。過去心不
可得。現在心不可得。未來心不可得。
初約一河數沙。二約沙數諸河。三約諸沙數界。爾
所國土所有眾生。爾所眾生種種心念。如是若干
種心。如來五眼悉能知之。故彌勒云。諸佛五種實。
以見彼顛倒。所以然者。以佛說諸心。皆非真心。是
名倒心。故彌勒云。種種顛倒識。以離於實念。不住
彼實智。是故說顛倒。又究其所以顛倒者。以既離
實智。則此諸心虗妄無體。求之過去。過去已滅。無
體可得。求之現在。現在不住。無體可得。求之未來。
未來未有。無體可得。三際全空。以虗為實。曰顛倒
也。是則諸心乃倒幻之影。淨智如實鑑之光。以光
臨影。則纖毫皆盡。妍醜煥然。誰謂如來之不見諸
法耶。問。眼但能見。心可言知。今五眼曰知者。何也。
曰。佛之知見無二體故。非妄想隔別者可思惟也。
△十六斷福德例心顛倒疑二。初問答標多。二反
覆釋成。初問答標多。
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。
如來意謂。汝聞心是顛倒。皆不可得。將無疑福依
心起。心既顛倒。福亦顛倒。顛倒非善。修之何益耶。
故問云。於汝意云何等。是人以是因緣得福多不
者。是人。指滿界寶施之人。言是寶施之人。自以布
施。為是因緣性。得福多不。空生即云。此寶施之人。
自以布施。為是因緣。則福不但多而已。得福甚多。
其意蓋謂。因緣無性。無性乃成無漏。是故為甚多
耳。下文福德無故。即此因緣性空也。△二反覆釋
成。
須菩提。若福德有實。如來不說得福德多。以福德無
故。如來說得福德多。
若福德有實。如來不說得福德多者。反釋也。以福
德無故。如來說得福德多者。順釋也。有實者。不達
因緣性空。執以為實。住相之施也。福德無者。以了
因緣無性。不生滯著。無住之福也。故彌勒云。佛智
慧根本。非顛倒功德。謂以心識住著故成顛倒。依
之作福。亦成顛倒。佛智無住。遠離顛倒。本之作福。
則成真實。真實稱性。故甚多耳。然則妄心住相之
福不當修。智慧離相之福何不當修耶。問。福德性
空。福乃甚多。妄心性空。妄亦應多耶。曰。一法界心。
本來不住。本來空寂。佛智空而不住。順於本性。故
悟性空。福乃甚多。妄心顛倒。住而不空。違於本性。
故悟性空。則妄心都盡。何可雷同。
△十七斷無為何有相好疑二。初斷色身是佛疑。
二斷諸相是佛疑。初斷色身是佛疑。
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
<pb n="106"/>
即非具足色身。是名具足色身。
如來意謂。汝前聞佛以無為得名。將無疑無相法
身是佛。云何相好亦名為佛。執法身以疑色身乎。
故問於意云何等。具足。即成就義。色身者。八十隨
形好。謂隨其身形一一皆好。然不同好而曰色身
者。以好不離形。形全是好。舉色身即全舉好矣。此
小相也。佛可以具足色身見者。於空生疑處為問
也。不也。世尊。不應以具足色身見者。空生決疑之
答也。具足色身即非具足色身者。以法身畢竟無
色。如鏡明徹底非影。故彌勒云。法身畢竟體。非彼
相好身。以非相成就。非彼法身故。又云是名具足
色身者。以色身不離法身。則相好亦非不佛。如鏡
明無物。方能現物。所現之物。不離於鏡。如彌勒云。
不離於法身。彼二非不佛。故重說成就。亦無二及
有。由是觀之。即法身以現色身則可。執法身為法
身則不可。即色身以見法身則可。執色身為色身
則不可。豈法身是佛。相好非佛也耶。△二斷諸相
是佛疑。
須菩提。於意云何。如來可以具足諸相見不。不也。世
尊。如來不應以具足諸相見。何以故。如來說諸相具
足。即非具足。是名諸相具足。
相即三十二相。始於首之白毫。終至足之輪相。此
大相也。可以不應即非是名等。盡同前意。夫如來
因中。以稱性妙智。修行百福。方感一相。今人摩頂
至踵。極為薄福。極為愚癡之相者。皆以多生修行
百惡之所感耳。即果騐因。可懼也已。
△十八斷無身何以說法疑二。初遮異見。二示正
見。初遮異見。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。
佛意謂。汝聞佛以無為得名。將無又以聲依色發。
既無所依之色。何有能發之聲。遂疑無身何以說
法耶。不知此是執如來有所說法矣。故曰勿謂。曰
莫作。然必重言以誡之者。何也。釋云。若人言如來
有所說法。即為謗佛。不能解我所說法故。夫不唯
不解。而且成謗。所以誡其莫作是有所說法之念
也。問。上文是名具足色身。則纔顯非身之身。何乃
旋疑無身說法。曰。此與前疑俱在第三疑中。一時
而起。故先斷前疑。後斷此疑。非次前文來也。問。既
前疑已斷。合悟次疑。亦不必復為之斷矣。曰。理合
因彼以識此。然既同時以起二疑。必須先後為之
皆斷。佛憂末世惟恐其不明。故每事致諄諄耳。△
二示正見。
須菩提。說法者．無法可說。是名說法。
夫以有所說為謗佛為不解。必何如而後正解耶。
但說法者。無法可為之說。是名說法。如寂寥空谷。
聲來則嚮。無嚮可為之嚮。是名為嚮耳。雖應而無
應聲之念。雖說而無說法之心。由其無念無心。故
能應能說耳。何法可說之有。故彌勒云。如佛法亦
然。所說二差別。不離於法界。說法無自相。二差別
者。又及義也。無自相者。說從因緣而生。緣生性空。
說無自體可得也。意謂不獨佛身是無身之身。而
佛法亦是無法之法。全是一真法界。而了無自相
之可得也。然則何以有說為疑耶。問。第三疑第五
疑第七疑。以及今疑。皆云無說。差別云何。曰。第三
疑迦文化身有說。五疑然燈證智可說。七疑佛有
異說。今疑無身何說。疑既不同。無說判然矣。請細
檢之。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
<pb n="107"/>
此段秦譯古本刊定皆無。魏譯則有。近見秦本亦
有。故存之。名所說既深無信疑。謂無說之說。不離
法身。則幽深罔措。何人能信。故問之也。彼非眾生
非不眾生者。謂非是凡夫眾生。非不是聖性眾生。
出類拔萃。非凡夫之凡夫也。眾生眾生者。雙牒上
文。如來說非眾生是名眾生者。雙釋上文。言非凡
夫眾生。是名聖性眾生也。故彌勒云。所說說者深。
非無能信者。非眾生眾生。非聖非不聖。
△十九斷無法如何修證疑二。初問。二答。初問。
須菩提白佛言。世尊。佛得阿耨多羅三藐三菩提。為
無所得耶。
此空生現起之疑也。意謂前第三．第十二．第十三。
皆言不得菩提。既無有法得菩提。如何如來地地
修進。過等覺。極妙覺。證得阿耨菩提。故問如來得
菩提為無所得耶。△二答二。初明菩提。二明修證。
初明菩提。
佛言。如是。如是。須菩提。我於阿耨多羅三藐三菩提。
乃至無有少法可得。是名阿耨多羅三藐三菩提。復
次。須菩提。是法平等。無有高下。是名阿耨多羅三藐
三菩提。
佛意謂。欲知修證。先識菩提。知菩提則知修證矣。
無少法可得者。彌勒云。彼處無少法。知菩提無上。
謂所證菩提之處。但妄盡覺滿名菩提。離此何有
菩提可得。此以空寂名菩提也。是法平等。順言之
也。無有高下。反言之也。如彌勒云。法界不增減。淨
平等自相。謂在凡不減。故不下。在聖不增。故不高。
清淨自相。本來如是。此約同體。名菩提也。同體空
寂。菩提之體如此。△二明修證。
以無我．無人．無眾生．無壽者。修一切善法。則得阿耨
多羅三藐三菩提。須菩提。所言善法者。如來說。即非
善法。是名善法。
法雖空寂。茅塞於無明。體固平等。妄分於差別。非
謂不修得成正覺。故以無我等修也。無我等者。即
般若度。能了煩惱本空。法身本具。名為了因。如燈
能破暗顯物也。一切善法。即施等五度。能資般若。
斷煩惱成菩提。名為緣因。如燈雖破暗顯物。必藉
心油以為資緣也。即非善法是名善法者。即非有
漏墮人天之善法。是無漏成菩提之善法也。如彌
勒云。有無上方便。及離於漏法。是故非淨法。即是
清淨法。然則以同體空寂故無得。以無我等修一
切善法。而復其同體空寂。故無得而得也。夫何以
修證為疑耶。問。前以無法名無得。次以平等名無
得。今有修證。則義既矛盾。云何兩存。答。所言修者。
但是斷除我法本無之妄。顯自性德本有之真。修
而無修。證而無證。竟無一法可得。豈有修有證有
少法之可得耶。是故與前宛相符順。問。第三疑十
二疑十三疑及此段。皆言不得菩提。不得若是均
乎。答。三疑迦文得果。十二疑善慧成因。十三疑無
佛無法。今疑有修有證。文雖相似。意義迢然。請細
披之。俾無所濫。
△二十斷所說無記非因疑。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德百分
不及一。百千萬億分。乃至算數譬喻所不能及。
如來意謂。汝聞修一切善法得菩提。將無疑此經
是無記性。持說無記之法。則無因無果。云何得菩
提耶。不知此經最勝。而寶施之不及者。良以其能
得菩提故也。故云須菩提三千大千世界等也。七
寶甚多。持說之四句甚少。而反遠過其施者。以經
詮真理。因之悟解。依解起行。方得菩提。若無教門。
安知所入妙經。謂以佛教門出三界苦。是則只就
無記。尚得為因。況此經是佛後得智中所變文義。
<pb n="108"/>
唯是無漏善法。而非無記。寧有不得菩提者耶。故
彌勒云。雖言無記法。而說是彼因。是故一法寶。勝
無量珍寶。問。此與第九疑何別。曰。九疑經是有為
無體。此疑經是無記非因。又彼唯據持說為疑。此
則兼對善法為難。迢然不同也。
△二十一斷平等云何度生疑。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來則有我人眾生壽者。須菩
提。如來說。有我者。則非有我。而凡夫之人以為有我。
須菩提。凡夫者。如來說則非凡夫。
文有四節。初遮錯解。二出所以。三反顯無度。四展
轉拂迹。意謂。汝聞是法平等。無有高下。將無疑既
無高下。云何如來度生似有高下。而乖于平等無
高下耶。不知佛無是度生之念也。故遮云勿謂。又
誡云莫作。所以然者。以真實性中物我同體。實無
眾生如來度者。故彌勒云。平等真法界。佛不度眾
生。以名共彼陰。不離於法界。共和合也。謂眾生以
五陰和合得名。雖其未證真界。而緣生無體。不離
法界。佛既證窮。無物不是法界。豈有法界復度於
法界乎。是故實無眾生如來度者。若有眾生如來
度者。則佛著我人等相矣。佛豈有我人耶。又佛雖
說我。元來無我。執有我者。蓋是凡夫。雖言凡夫。亦
無凡夫。如夢人見虎。虎與夢人。皆不可得。凡夫執
我。故言無我。恐執凡夫。故非凡夫。由是觀之。則如
來非唯不可言度。亦復不可言無度。汝疑有度。我
說無度。一真法界非度無度。問。正答降住。并十一
十四。以及於此。皆言無度。差別云何。曰。初言離我
度生曰無度。十一疑能度是我曰無度。十四疑無
我誰度曰無度。今疑平等法界不合度生曰無度。
義意判然也。
△二十二斷以相比知真佛疑二。初問難迷悟。二
約遮顯玄。初問難迷悟。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王則是如來。須菩提白
佛言。世尊。如我解佛所說義。不應以三十二相觀如
來。
佛意謂。汝聞即非具足色相。是名具足色相。將無
疑無相既可以現相。便可以相觀無相乎。故問云
於意云何。可以三十二相觀真如來耶。不可以三
十二相觀真如來耶。乃空生答以相觀。是迷法身
如來。以法身畢竟非相。如明鏡元非有影也。故如
來難之曰。若可以三十二相觀如來。轉輪聖王即
是如來矣。不知佛相王相。相相同也。王相依業因
而生。佛相由空淨所現。凡聖雲泥。所以相者。何可
同也。是故以本望末則可定。以末觀本則不定。如
彌勒云。非是色身相。可比諸如來。諸佛唯法身。轉
輪王非佛。空生即解其義云。不應以相觀如來。始
也緣聞依真現假。假不離真。既也約假求真。真不
由假。實德不在相。幻色豈為真。今而後。如解觀矣。
△二約遮顯玄。
爾時。世尊而說偈言。若以色見我。以音聲求我。是人
行邪道。不能見如來。
此是遮去見聞聲色也。然則不以色見。不以聲求
是行正道。能見如來矣。直如不以色見聲求。云何
見耶。即此見聞非見聞。無餘聲色可呈君。個中若
了全無事。體用何妨分不分。問。第一．第七．十七．以
及於此。皆云不以相見。有何差別。曰。初乃對果疑
因。次是感果離相。十七依真現假。今則約假求真。
其不同有如此者。
△二十三斷佛果非關福相疑四。初遮毀相之念。
二出毀相之過。三明福相不失。四明不失所以。
<pb n="109"/>
初遮毀相之念。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故得阿耨多羅三藐三菩提。
佛意謂。汝聞不可以相觀法身。不可以色聲見佛。
將無疑佛果一向無相。福因但成相果。相非佛果。
佛果則不可以具足相得耶。故云須菩提等也。若
作是念。敘毀相也。莫作是念。遮毀相也。雜華云。色
身非是佛。音聲亦復然。誠如所念矣。又云。亦不離
色聲。見佛神通力。則亦何可以作是念乎。△二出
毀相之過。
須菩提。汝若作是念。發阿耨多羅三藐三菩提心者。
說諸法斷滅。莫作是念。
斷滅者。斷絕泯滅而不復生也。中論云。定有則著
常。定無則著斷。今一向無相。正當斷見。於果則無
福德莊嚴。於因則損五度之行。亦名損減謗。故曰
汝若作是念。則發心者亦作是念。著斷滅過。故再
遮之。以絕其過也。△三明福相不失。
何以故。發阿耨多羅三藐三菩提心者。於法不說斷
滅相。
此徵莫作是念之故。以明福相不失也。菩提心者。
以智悲願三為體。一切菩薩安住此心。行菩薩行。
以大智故。不住生死。以大悲故。不住涅槃。以大願
故。統其悲智。故於法不說斷滅。住於邊見之無。寂
而常照。因行紛然。果相不斷。如彌勒云。不失功德
因。及彼勝果報。功德即福德。福德是因。謂施等五
度也。果報是果。即三十二相。名勝果報也。不失者。
謂雖不依福德得真法身。而不失福德及以果報。
以能資成智慧莊嚴。具智相身。資成功德莊嚴。具
應化身。以諸如來皆具二種相故。法華云。定慧力
莊嚴。以此度眾生。△四明不失所以。
須菩提。若菩薩以滿恒河沙等世界七寶布施。若復
有人知一切法無我。得成於忍。此菩薩勝前菩薩所
得功德。須菩提。以諸菩薩不受福德故。須菩提白佛
言。世尊。云何菩薩不受福德。須菩提。菩薩所作福德。
不應貪著。是故說不受福德。
上不說斷滅。是不失福德。此究其所以不失之由
也。以滿恒沙等界七寶布施者。乃住相分別之心。
修諸福德墮於有漏。及入無分別智成佛正因。彼
有漏福德則失。如水之與火。不相容故。今菩薩忍
悟我法二空。以離相之心。修諸福德。成於無漏。何
失之有。是以勝前所得功德也。如彌勒云。得勝忍
不失。以得無垢果。示勝福德相。是故說譬喻。蓋言
以我法二空離相之心修諸福德。能成清淨無垢
妙果。究竟非窮。何失之有。又究其所以得忍便不
失者。以諸菩薩不住生死。雖有福德。如無福德。不
受福德故也。不受者。所作福德。了無貪著。名為不
受。然則作福若生貪著。是因既有漏。果亦有漏。但
感輪王三十二相。不名為佛。報盡因果俱失。誠如
所疑矣。今不貪著。則因既無漏。果亦復然。所感三
十二相之佛。是順性之相。空淨所現。莊嚴法身。云
何乃疑失因及果。故彌勒云。是福德無報。言無有
漏之報。反顯有無漏報也。
△二十四斷化身出現受福疑二。初遮錯解。二示
正見。初遮錯解。
須菩提。若有人言。如來若來若去。若坐若臥。是人不
解我所說義。
佛意謂。汝聞菩薩不受福德。將無疑菩薩是因。如
來是果。因果曾無不合之理。因地菩薩不受福德。
果位自然不受。今果位化身既實受用。菩薩因中
云何不受取耶。故曰若有人言如來若來若去等。
是人不解我所說義。若來者。執實有出現。若去者。
執實有涅槃。若坐臥者。執實有四威儀之佛可得。
<pb n="110"/>
既執有實。故受用亦實也。是人不解我所說義者。
如彌勒云。是福德應報。為化諸眾生。自然如是業。
諸佛現十方。蓋言應報佛身。即無垢果。惟如如及
如如智獨存。初無色相。而以為化眾生故。自然而
然。應現十方者。是諸佛無緣大悲。利他善根。無量
劫來熏淨法界以成善習。故有感即應。任運自然
之業如是耳。如起信。不思議業用是也。豈真如凡
夫妄識思議。執為實有之身。真受用於其間哉。△
二示正見。
何以故。如來者。無所從來。亦無所去。故名如來。
徵意云。來對去言。既曰如來。亦表其去。何以去來
坐臥。便名不解義耶。釋云。如來者。非有所來。無所
從來也。既無從來。亦無所去。來去雙絕。故名如來。
而以來去為如來者。豈解如來之義乎。如彌勒云。
去來化身佛。如來常不動。蓋見去來之動者。應機
而有之。化身耳。若夫法身如來。亘古亘今。寂然不
動。何去來之有。故上根之士。正對化身之時。如明
鏡之像。空谷之嚮。迎之莫知其所以來。追之罔識
其所以往。幽微玄渺。寂漠希夷。絕朕忘踪。故心思
之不可及。即化即法。非有二也。然則尚無出現之
實佛。寧有受用之實事乎。疑可冰釋矣。
△二十五斷法身化身一異疑二。初破所迷之境。
二遣能迷之心。初破所迷之境。
須菩提。若善男子．善女人。以三千大千世界碎為微
塵。於意云何。是微塵眾寧為多不。甚多。世尊。何以故。
若是微塵眾實有者。佛則不說是微塵眾。所以者何。
佛說。微塵眾。則非微塵眾。是名微塵眾。世尊。如來所
說三千大千世界。則非世界。是名世界。何以故。若世
界實有者。則是一合相。如來說。一合相。則非一合相。
是名一合相。須菩提。一合相者。則是不可說。但凡夫
之人貪著其事。
佛意謂。汝聞不可以相觀如來及佛無去來。則真
化似異。又聞遮斷滅之念。及顯不失福相。則真應
似一。將無疑於一則不異。異則不一。一異云何兩
存耶。故即物以顯其非一非異。而舉三千大千世
界等為言也。碎界為塵者。約大乘宗。知色唯識現。
於觀行中。假想分析和合麤色。以至於極微。非若
小乘之實有塵可碎也。何以故者。徵謂何故說微
塵耶。釋謂以無實體故。又徵意云。既微塵是空。又
說微塵者。何也。釋意云。佛所說者。即非實微塵。是
名空微塵也。又非惟所起微塵是空。即能起世界
亦空。又復徵云。何故空耶。釋云。若世界不空。則是
實有一和合相矣。佛說一合相。即非實有之一合
相。是空無之一合相。既是空無。則無體可說。界歸
於塵。無界可取。塵歸唯識。無塵可取。四蘊離念。無
心可取。但凡夫之人。虗妄分別。取於五蘊之法。和
合之我。如彌勒云。但隨於音聲。凡夫取顛倒。故云
貪著其事。言迷於其理也。意以界喻真身。塵喻應
身。塵因界碎。如應從真起。故非異。塵細界粗。如真
實應假。故非一。良以佛證真如法界。于非一處住。
非異處住。如彌勒云。於是法界處。非一亦非異。世
界作微塵。此喻示彼義。△二破能迷之心。
須菩提。若人言。佛說我見人見眾生見壽者見。須菩
提。於意云何。是人解我所說義不。世尊。是人不解如
來所說義。何以故。世尊說我見人見眾生見壽者見。
則非我見人見眾生見壽者見。是名我見人見眾生
見壽者見。須菩提。發阿耨多羅三藐三菩提心者。於
一切法。應如是知。如是見。如是信解。不生法相。須菩
提。所言法相者。如來說即非法相。是名法相。
不解佛義者。以佛說我人見等。非是實有。但是假
名我人等見。以去我人見等耳。如彌勒云。非無二
得道。遠離於我法。謂非去無我無法。離此二事而
得菩提也。發心者。應依奢摩他智屏息萬緣。唯心
<pb n="111"/>
獨存而知。應依毗鉢舍那智觀察一切。微細推求。
歷歷分明而見。應依三摩提。定慧等持而勝解。如
彌勒云。二智及三昧。如是得遠離。謂遠離我法諸
障也。即非法相者。清淨心中。離性離相。如金非器。
是名法相者。性起為相。不離於性。如器不離金。然
佛意是總顯所迷之境。境本非實。能述之心。心元
是空。心境既已了然。法界自然顯現。真應二身。一
異云乎哉。
△二十六斷化身說法無福疑二。初明說法功德。
二明說法離染。初明說法功德。
須菩提。若有人滿無量阿僧祗世界七寶持用布施。
若有善男子．善女人。發菩薩心者。持於此經。乃至四
句偈等。受持讀誦。為人演說。其福勝彼。
佛意謂。汝聞真化一異俱非。又將無疑非一則化
為虗假。非異則冥合歸真。法身既即化身。化身終
無自體。能說之佛既虗。所說之教寧實。持此不實
之教。福將安在耶。故顯說法之德。舉滿界寶施。不
足以較其勝也。發菩薩心者。揀非餘人。如是之人。
持說四句偈等。勝彼無量寶施之福。安得無福。如
彌勒云。化身示現福。非無無盡福。△二明說法離
染。
云何為人演說。不取於相。如如不動。
承上演說能得勝福。然必如何演說而可以得勝
福耶。故云。不取于相。如如不動。不動者。謂如來說
法。皆如真如之理。遠離生滅之相。寂然不動也。傳
授之人。要皆如是。既如其法。福乃無邊。何疑持說
無福德耶。如彌勒云。諸佛說法時。不言是化身。以
不如是說。是故彼說正。意謂若言是化。則人無敬
心。所說之法。豈肯信受。由不說故。人皆崇奉。所說
之教。咸皆受持。無漏之福。自然無量。夫不言是化。
則化全是法可知矣。又如如不動了無分別。即古
人所謂却是虗空講得者是也。若夫以生滅心。說
實相法。則不勝其妄。不勝其染汙矣。況間以名利
之心乎哉。不惟無福。而害實隨之。曇師黑門之報。
可懼也已。
△二十七斷入寂如何說法疑。
何以故。一切有為法。如夢幻泡影。如露亦如電。應作
如是觀。
佛意謂。化身雖有說法。然以無所從來故名如來。
則佛又常涅槃矣。將無疑涅槃寂靜。說法喧動。動
寂相反。云何佛常說法而不礙于涅槃耶。故云一
切有為法等也。意以佛有妙觀察智。觀諸法空。如
夢幻等。雖現說法。似有為相。而常安住於至寂無
為之理。涉有不住於有。觀空不著於空。寂而常用。
用而常寂。復何礙耶。又夢幻泡影。皆喻本空。如露
如電。同彰迅滅。使悟本空。則不住諸相。俾能知生
滅。乃警䇿修行。妙符破相之宗。巧示忘情之觀。亦
可不作斷疑。但是解釋不取相等。以觀諸有為如
夢如幻。自不取不著。契合真如。無有分別動搖矣。
雖然。經對凡夫執為一定確有之法。故曰如夢如
幻等耳。若夫據實而談。有為是夢。何以如夢如電
為耶。故曰。何須更見浮生事。秪此浮生是夢中。然
則三界夢也。十方夢也。迷固夢也。悟亦夢也。三乘
十地菩提涅槃。何往而非夢也耶。唯夢夢者。不可
以夢名耳。說法者常住於一漚未發之先。一念未
萌之際。因物現形。隨機說法。自然虗靈寂照。不求
不取。自不取焉。不求如夢。物自夢焉。若夫起心作
想。而曰我如夢。我如電。我如泡影。則蓋有不勝其
相。不勝其動者矣。求望如如不動。何以異於螢火
之爇須彌哉。故知應作如是觀。決非意想分別生
滅之心所可到也。智者詳之。
△三流通分。
佛說是經已。長老須菩提及諸比丘．比丘尼．優婆塞．
<pb n="112"/>
優婆夷．一切世間天人阿修羅。聞佛所說。皆大歡喜。
信受奉行。
一卷經內。兼有師資。以就勝為言。故但云佛說。首
空生者。為當機故。獨列四眾及天人修羅。而不及
鬼神等者。文無義有。含於內故。皆大歡喜。信受奉
行。正為流通。歡喜者。虗往實歸故。又能說之人清
淨。所說之法清淨。則所證之果亦必清淨。故歡喜
也。信受者。不信一切法。是信般若。不受一切法。是
受般若。此名真解。奉行。則無住生心。離相布施等。
是名真修矣。縱其隨機得益。各有不同。然一歷耳
根。永為道種。經義不可思議。果報亦何可思議也
耶。

金剛般若波羅蜜經鎞卷下（終）

<article id="n476">金剛經統論</article>

<talk>No. 476-A
 林子自書金剛統論卷端</talk>

古人有言曰天地設位聖人成能何謂也林子曰無
始氏然後有泰始氏泰始氏始為擘破洪濛而以其
虗空中一點真陽以胎天生天而天開於子也胎地
生地而地闢於丑也廼今正值天地之運午將過中
也誰有能大發誓願以豫為數萬年真陽來復之計
以再造天地之乾坤重立天地之性命者乎然非有
古今之一大聖人不能為己由午而未而申而酉而
戊而亥以漸收真陽而終之者此聖人之所以前天
地而藏諸用豫之以成其能也卒成之終廼反其始
而天之所以復開於子地之所以復闢於丑以漸
還真陽而始之者此聖人之所以參天地而顯諸用
贊之以成其能也由是觀之天地不能自始不得聖
人之終則無以為始天地不能自終不得聖人之始
則無以為終而其所以終而始之始而終之以來復
萬古之真陽者斯其有功於天地也大矣然惟此一
真陽也始於泰始氏而無所於始者無始氏也而天
地人共之矣放而彌之而周流於六虗之外而無不
足收而斂之而退藏於一人之身而非有餘其天地
聖人之所以能相陰陽而迭終始者乎易曰原如反
終故知死生之說夫豈惟人哉而天地且不能違矣
故不知我之所以始所以終而曰我能再造我之乾
坤重立我之性命者未也不知天地之所以始所以
終而曰我能再造天地之乾坤重立天地之性命者
未也。龍江兆恩

No. 476
<sarticle>金剛經統論（并小引）</sarticle>

統論也者統而論之以余之疎淺不能句釋而字訓
之故特言其槩爾或問何者謂之金剛佛性是也又
問何者謂之佛性如如是也佛性如如是我真經而
亘天亘地亘古亘今不可得而變不可得而壞也故
曰金剛經余嘗覽金剛經乃知釋迦如來之所為作
也其言婉而微其意疊而複惟冀以發明佛性之如
如不變不壞之實義也豈非老婆心切欲以盡滅度
無量無數無邊眾生以共荷擔此如來也後世之釋
之者甚眾惟有六祖直指乃得金剛經實義餘或剿
拾套語以為證據而使釋迦如來之秘旨反晦而不
明故為撰著金剛經統論。三教主人龍江兆恩

<other>○如來所說我義卷之一</other>
林子曰古之人有此如來也而以其如來說如來也
今之人亦有此如來也而以其如來說如來及說古
<pb n="113"/>
如來之所說如來也或言我或言如來如來即我我
即如來也故以我說我而我之義可得而明也不以
我說我而我之義不可得而明也經曰是人不解我
所說義故為說如來題曰如來所說我義而所謂如
來者乃釋迦之所以為釋迦者如來也。
林子曰徧滿虗空界則皆道也皆道則皆我也故我
也者如來也夫如來者豈其無所從來與而我之如
來蓋從不空中來爾然而何處不是我故來而無所
於來者如來也又問何以謂之如也林子曰如也者
如也如如不動只如是爾以其不可得而明言也而
強形容之曰如又曰如如縱我絡曰言之亦不能明
言之以告人而只曰如曰如如而已矣即千經萬卷
亦不能明言之以告人而只曰如曰如如而已矣夫
既不能明言之以告人而必強言以形容之者何也
蓋欲以度脫有情以同證此如來爾。
林子曰我也者我也無我之我也若計有我即不名
我。
林子曰我如如也如如即道渾然一道而萬理全備
者我之如如我之虗空也何處不是虗空則何處不
是如如何處不是如如則何處不是道故虗空之無
邊即是如如之充塞如如之充塞即是斯道之流行。
林子曰我無我也即我即道也我無我也即我即如
如也我無我也即我即虗空也。
林子曰我其真我與而無我之我者真我也我其無
我與而真我之我者無我也。
林子曰我其有我乎我其無我乎若以我而求我非
我也而必離我以求我亦非我也故我不離我而亦
無我相非離非不離者我也我不離如如而亦無如
如相非離非不離者我之如如也我不離虗空而亦
無虗空相非離非不離者我之虗空也。
林子曰即如如即我即我即道道固不可離矣而我
也者其可離乎哉我固不可離矣而如如也者其可
離乎哉故不知有如如則是不知有我不知有我則
是不知有道。
林子曰道在天地而天地之所以如如者我也我虗
空而已矣道在萬物而萬物之所以如如者我也我
虗空而已矣。
林子曰如如之在天地也天地得之以造以化在如
如固不知天地之造之化在天地亦不知如如而為
我造我化也如如之在萬物也萬物得之以生以成
在如如固不知萬物之生之成在萬物亦不知如如
而為我生我成也。
林子曰天地之所以造所以化者道也如如也虗空
也萬物之所以生所以成者道也如如也虗空也謂
如如之道即是虗空乎則亦何者謂之道何者謂之
如如何者謂之虗空謂如如之道不是虗空乎則亦
何者不謂之道何者不謂之如如何者不謂之虗空
道道而已矣如如如如而已矣虗空虗空而已矣三
世謂佛其道與道不知也三世諸佛不知也非不知
也而道則無有可知焉者也其如如與如如不知也
三世諸佛不知也非不知也而如如即無有可知焉
者也其虗空與虗空不知也三世諸佛不知也非不
知也而虗空則無有可知焉者也無知則無得無得
則無說若曰我則有所於知我則有所於得我則有
所於說即不可謂之道即不可謂之如如即不可謂
之虗空。
林子曰天地之所以造所以化者是諸法如義也萬
物之所以生所以成者是諸法如義也豈非如如不
動之中能具一切法邪。
林子曰諸法本空即是諸法無我也而無我之我是
諸法之所以如如也。
林子曰天地不知有我我不知有天地萬物不知有
我我不知有萬物如如而已矣虗空而已矣此其所
<pb n="114"/>
以為道也。
林子曰如來如如也而如來之心有不如如乎如來
之心如如也而如來之法有不如如乎若不識如如
而曰我能見如來矣而謂之如來可乎既非如來矣
而謂之如來之心可乎既非如來之心矣而謂之如
來之法可乎然如來無心也而謂之如來之心者何
與而如如其心者如來之心也如來無法也而謂之
如來之法者何與而如如其法者如來之法也故謂
如來有心焉不可也謂如來無心焉不可也若如來
也者無心而有心也謂如來有法焉不可也謂如來
無法焉不可也若如來也者無法而有法也。
林子曰或執或著而執著此如如也而如來之即不
可謂之如來即不可謂之如來之心即不可謂之如
來之法不執不著而不執不著此如如也而如來之
方可謂之如來方可謂之如來之心方可謂之如來
之法然如如不動之中有如來乎不有如來之心乎
不有如來之法乎不若謂如如不動之中而有如來
焉便非如如便非如來若謂如如不動之中而有如
來之心焉便非如如便非如來之心若謂如如不動
之中而有如來之法焉便非如如便非如來之法殊
不知如來者如如而已矣如來之心如如而已矣如
來之法如如而已矣而非有如來也而非無如來也
而非有如來之心也而非無如來之心也而非有如
來之法也而非無如來之法也。
林子曰謂如來其如來乎謂如來其非如來乎謂非
如來其如來乎謂非如來其非如來乎要而言之如
來者如如而已矣而惡有所謂如來者乎惡有所謂
非如來者乎惡有所謂非如來而如來者乎惡有所
謂非如來而非如來者乎要而言之如來者如如而
已矣故未感之先而應用不窮之妙只如是爾既感
之際而如如不動之體只如是爾若也不知如如而
曰此如來也此非如來也便不可謂之如來。
林子曰即心即如而心本虗空者如如也。
林子曰先乎我而我之我固不可得而我也我固不
可得而我矣而況我也可得而先乎後乎我而我之
我固不可得而我也我固不可得而我矣而況我也
可得而後乎至於東而東之而我不可得而東也南
而南之西而西之北而北之而我不可得而南之而
西之而北之而又至於四維上下而我亦不可得而
四維之而上下之我如如也而徧滿虗空界而莫非
我也我其可得而我乎我其不可得而我乎如如虗
空之不可度量也有如是夫。
林子曰即如即心即心即法而如有所住乎不若曰
如有所住矣則是心亦有所住與故無所住而生其
心者如來也若曰心有所住矣則是法亦有所住與
故諸法如義者如來也。
林子曰如其有相乎不如其有相則是心亦有相與
心其有相乎不心其有相則是法亦有相與故如如
如也而如無如相心如如也而心無如相法如如也
而法無如相。
林子曰如其有如相與便是有如不可以言如心其
有心相與便是有心不可以言如法其有法相與便
是有法不可以言如故如本無如也而又安有如相
心本無心也而又安有如相法本無法也而又安有
如相。
林子曰法法也心也心心也法也若曰法必本於心
有心而後有法即是不解如來之所說義。
林子曰夫如來者亦有說法與而曰如來時乃設之
者何也而金剛經一部乃釋迦如來之所演說也抑
豈知無說之說是謂真說故謂如來有所說法不可
也謂如來無所說法不可也。
林子曰如如者寂滅也寂滅無相如如而已矣。
林子曰夫既曰如來矣而文何以謂之法身也即如
<pb n="115"/>
來即法身以諸法如義故謂之如來以清淨之體而
一切佛法皆從此出故謂之法身如來法身則皆我
也而或者以如來為釋迦者非也然釋迦始而具足
此如來終而圓滿此如來而以釋迦為如來也不亦
可乎但非金剛經所說如來義。
金剛經曰以實無有法得阿耨多羅三藐三菩提是
故燃燈佛與我授記汝於來世當得作佛號釋迦牟
尼何以故如來者即諸法如義林子曰真性如如也
故諸佛如如如如之中亦豈有法而作佛者不過欲
以復還我如來真性之本體爾然如來真性本自如
如若實有法如來得阿耨多羅三藐三菩提則是如
來元無此真性如如之本體與殊不知阿耨多羅三
藐三菩提乃我真性如如中之所有者殆非求之在
外而有所於得者得也既無所得又焉用法故曰以
實無有法如來得阿耨多羅三藐三菩提。
林子曰以實無有法如來得阿耨多羅三藐三菩提
者是諸法如義也。
林子曰寂然而常感叩之而即應者如來也若必待
於安排而擬議者即不名如來。
林子曰云何應住住於無所住而住之只如是爾云
何降伏其心降伏於無所降伏而降伏之只如是爾。
林子曰何以謂之真如也如如者真如也真如其有
相乎而真如則無相也真如其有住乎而真如則無
住也惟其無相故其無住有相有住便非如如。
林子曰真如其有體乎其無體乎夫真如既無相矣
惡得有體而不知其體則以無相為體焉者也故有
相之體體不虗空而不名為大者色身也無相之體
體即虗空而名之為大者法身也。
林子曰人孰不曰我能得我之本體矣而我之所言
者皆以言我之本體也林子曰夫本體者如如也豈
其可得而言哉故凡我之所言者都從本體中發出
來者如來也。
林子曰過去心不可得見在心不可得未來心不可
得者如來也。
林子曰如來能離一切相而不離一切相如來能不
離一切相而離一切相故一切相應用則皆如來之
如如也。
林子曰無我相無人相無眾生相無壽者相而如如
不動中自有一如來也故如來也者不可以有相見
不可以無相見無相無無相乃見如來。
林子曰有身則有相而如來既無身矣惡有身相有
心則有相而如來既無心矣惡有心相故不以身為
身而以心為身不以心為身而以無心之心為身無
心之心心本虗空虛空充滿是名大身大身非身乃
見如來。
林子曰如來無身相又安可以身相見然而徧滿虗
空者乃其無身之真身也。
林子曰如來無心相又安可以心相見然而徧滿虗
空者乃其無心之真心也。
林子曰有相則有見惟其有我相人相眾生相壽者
相故有我見人見眾生見壽者見然而惡得無相而
有相之中能見無相不亦可乎林子曰此猶有見之
心者在是亦相也夫如是則無相之相而以不見見
也不亦可乎。
林子曰此猶有不見之心者在是亦相也。
林子曰凡夫色身也而亦有法身佛法身也而亦有
色身但凡夫住於色身故有我相人相眾生相壽者
相而貪著其事而凡夫矣而佛則不住於色身故無
我相人相眾生相壽者相而不貪著其事而佛矣。
林子曰如來者如如也豈有心相若取心相即不名
如來如來者如如也豈有法相若取法相即不名如
來如來者如如也豈有非法相若取非法相即不名
如來。
<pb n="116"/>
林子曰如如不動中雖無有法而法則從如如不動
中來爾故如如不動中實無有法實無無法無法而
有法有法而無法如是而已矣。
林子曰汝勿謂如來有大智慧能到彼岸矣而如來
之如如不動元無大智慧元無彼岸之可到也如來
若曰我有大智慧我能到彼岸則非如來矣。
林子曰我者真我也如來法身乃真我也真我者實
相也。
林子曰色身者我也有我相有人相有眾生相有壽
者相有相之相不名實相法身者真我也無我相無
人相無眾生相無壽者相無相之相是名實相。
林子曰性本無相也而如如之相乃實相也。
林子曰有生有滅則有相無生無滅則無相。
林子曰實相者如來也不可以色見不可以音聲見
而無色無音聲自有一如來之實相在也故天地形
氣也有時而壞而實相虗空也無時而壞。
林子曰如來無眼耳鼻舌身意矣又惡有色聲香味
觸法耶故住色住聲香味觸法而起分別心者妄心
也不住色不住聲香味觸法而有分別性者真心也。

<other>○如來所說我義卷之二</other>
林子曰如來法身充滿於法界矣則能盡諸法界之
卵生胎生濕生化生有色無色有想無想非有想非
無想而皆在我如來法身中而寂滅之而普度之如
來不知也故曰我皆令入無餘涅槃而滅度之渾然
一虗空也如如不動而所以盡滅度之而無餘者殆
有不可得而思量之矣。
林子曰日出而天地皆明明則容光必照而不住相
布施者日之光也日沒而天地皆黑黑則藉火之光
而住相布施者火之光也。
林子曰月落萬川處處俱圓夫月何曾有心於川而
川亦何曾有心於月邪至於細而溝渠之水又細而
盂盆之水而莫不一水一月知此則所謂不住色布
施不住聲香味觸法布施抑亦可少槩見矣而曰卵
生胎生濕生化生有色無色有想無想非有想非無
想而盡滅度之而無餘者則又何疑焉。
林子曰月其有所住心乎月無心也而安有住川其
有所住心乎川無心也而安有住故施者如月施而
無所於施也受者如川受而無所於受也。
林子曰天地無心也而以美利利於一切不惟不自
尸其功亦且不自知其功者不住相布施也。
林子曰不住於相無為而已矣即如是而布施如是
而滅度非有二也若必以財與人而謂之布施以法
與人而謂之滅度則是生分別心有相而有為也。
林子曰譬人之一身焉一呼一吸一動一靜而一身
之內無不周徧圓滿充塞之而無遺矣而所謂不住
色布施不住聲香味觸法布施與夫卵生胎生濕生
化生有色無色有想無想非有想非無想盡滅度之
而無與也何以異此然而有所謂布施邪無有所謂
布施邪有所謂住色住聲香味觸法而布施邪無有
所謂住色住聲香味觸法而布施邪有所謂滅度邪
無有所謂滅度邪有所謂眾生可滅度邪無有所謂
眾生可滅度邪如來無相也無相則無心無心則無
知無知則無為而所謂布施者只如是爾滅度者只
如是爾。
林子曰如來無知也知之於無所知無所知而無不
知也如來無為也為之於無所為無所為而無不為
也故謂如來無所知不可也有所知不可也知之於
無所知無所知而有所知不可也謂如來無所為不
可也有所為不可也為之於無所為無所為而有所
為不可也凡此皆不識所謂如來焉者也惟其不識
如來故其不見如來。
林子曰若卵生胎生濕生化生有色無色有想無想
<pb n="117"/>
非有想非無想各各皆有佛性各各元非眾生何待
於滅而亦何有於滅也何待於度而亦何有於度也
此其不住相布施而無邊功德之在虗空中者夫誰
得而思議之得而稱量之也至於卵生胎生濕生化
生有色無色有想無想非有想非無想或迷佛性而
眾生也而其實則非眾生雖若有所於滅而非有所
於滅也雖若有所於度而非有所於度也此其不住
相布施而無邊功德之在虗空中者夫誰得而思議
之得而稱量之也。
林子曰色身則有相有相則有說有相有說則滅度
之有盡法身則無相無相則無說無相無說則滅度
之無餘。
林子曰靈山會上佛菩薩之所相授受而必曰如來
如來不一而足者以其所說非我也乃空寂中之我
能使我神通朗發菩提日長者我之如來也不見如
來豈證佛果故金剛經一部釋迦言如來者五十有
九須菩提言如來者二十有七。
林子曰若謂如來有所於說矣而如來則無色相音
聲惡得謂之有說若謂如來無所於說矣而如來則
善護念付囑惡得謂之無說然護念付囑而曰善者
何也蓋我如如不動之中則若有以啟我翼我而護
念之而付囑之惡得謂之無說而其實則無所於啟
無所於翼有何護念有何付囑惡得謂之有說。
林子曰說者其有所於說乎有說而無說也說者其
無所於說乎無說而有說也聞者其有所於聞乎有
聞而無聞也聞者其無所於聞乎無聞而有聞也要
之說不以言聞不以耳而真機之相為感通者蓋有
不可以心思而測量之矣。
林子曰如來者我之如來也以我之如來而見我之
如來豈其無所於見耶然我之如來者無相也無相
則無見而曰能見我之如來者則是能見其所不見
矣不亦難乎。
林子曰如來者不可以見見而其見也以不見見不
見而見乃是真見不可以聞聞而其聞也以不聞聞
不聞而聞乃是真聞不可以覺覺而其覺也以不覺
覺不覺而覺乃是真覺不可以知知而其知也以不
知知不知而知乃是真知故真見無見無見而無不
見真聞無聞無聞而無不聞真覺無覺無覺而無不
覺真知無知無知而無不知然如來無見也無聞也
無覺也無知也而其所以善護念善付囑者誰與而
其所謂不護念而護念不付囑而付囑者則固有不
見而見不聞而聞不覺而覺不知而知也夫孰得而
測識之。
林子曰非惟諸菩薩為然也至於眾生之所以能發
菩提心者是皆如來有所護念而付囑之矣夫如來
者果有所護念有所付囑與不可得而知也果無所
護念無所付囑與不可得而知也果有所護念有所
付囑而非有所護念有所付囑與不可得而知也果
無所護念無所付囑而非無所護念無所付囑與不
可得而知也然而所謂護念而付囑者亦惟求之在
我而已矣故在我若有可以護念有可以付囑而如
來則便為之護念便為之付囑若在我無可以護念
無可以付囑而如來則孰得而護念之孰得而付囑
之要而言之如來者我也而非他也以我之激發真
心而有不容己之機也故其思若啟其行若翼而其
啟我翼我者我之如來也。
林子曰徧滿天地間者氣也氣之靈者神也神之所
以神者性也性本空也如如也空而不空而有所謂
來者蓋自如如不動中發出來者如來也夫如來者
雖曰如如不動矣而真心之所感發而興起者是亦
如來之啟我翼我而護念之而付囑之則又不可不
知也。
林子曰眾生豈有佛性邪而卵生胎生濕生化生有
<pb n="118"/>
色無色有想無想非有想非無想則皆有佛性也皆
有佛性則皆一如來也惟其無作佛之心則亦已矣
如其有作佛之心以自願自證如來也則如來固在
我矣而我之如來有不啟我翼我而護念我而付囑
我邪若曰我非無作佛之心也而我原無有乎佛性
也我原無有乎如來也則誰為之啟我誰為之翼我
而護念我而付囑我邪此蓋因迷失性而不能自見
如來也而曰我無有佛性也我無有如來也不亦惑
乎然性也者與生俱生我之所自有者性也性即如
來如來即性若我果有見性之實心矣而我之如來
有不啟我翼我而護念我而付囑我邪但無夙緣亦
不能信。
林子曰如來善為說法而未嘗說一字此其所以巧
於方便而令人且不能覺縱或覺之抑又疑之而不
自知其所以能發菩提心者果何心也要而言之如
來者我之性也我之性真呈露者我之如來自現也
我自現之我自不察此其所以日用不知而不能自
見如來也。
林子曰如來者眾生之性也而眾生之性如來也故
曰非眾生夫佛非有異於眾生也而眾生之能盡其
性焉則佛矣故以如來言之本無佛也悟而得見如
來則名之為佛本無眾生也迷而不見如來則名之
為眾生然而眾生之如來則固在焉不可不知也。
林子曰有所於說便是說其所能說者所可使知之
道也無所於說便是不能說其所不能說者所不可
使知之道也。
林子曰微密妙義可得而說乎不可得而說乎故能
說其所能說而護念之而付囑之而謂之善護念善
付囑者未可也不能說其所不能說而護念之而付
囑之而謂之善護念善付囑者斯為至矣。
林子曰汝勿謂金剛經一部乃如來之微密妙義也
而金剛經一部非如來之微密妙義也汝勿謂金剛
經一部非如來之微密妙義也而金剛經一部非如
來不能說金剛經一部乃如來為發大乘者說為發
最上乘者說非有大乘最上乘者其孰能知之而中
乘下乘間之心即狂亂狐疑不信。
林子曰聞人之言心即開悟者是由我之一如來有
以啟我翼我也以彼之如來觸我之如來然其實非
有二如來也但我之如來既無所言矣而我又安得
而聞之此其所以善護念付囑而為如來之微密妙
義也若或有可得而言之有可得而聞之便非如來
之微密妙義而謂之善護念善付囑不可也。
林子曰如來之微密妙義即如來不可得而說之若
如來之微密妙義如來得而說之便非如來之微密
妙義也。
林子曰金剛經一部皆如來所以善護念付囑諸菩
薩者令摘取其所以善護念付囑諸菩薩者而歷言
之曰如汝所說如來善護念諸菩薩善付囑諸菩薩
應如是住如是降伏其心曰如來不應以具足色相
見曰如來不應以具足諸相見曰若菩薩有我相人
相眾生相壽者相即非菩薩曰菩薩於法應無所住
行於布施曰菩薩但應如所教住曰諸菩薩摩訶薩
應如是生清淨心不應住色生心不應住聲香味觸
法生心應無所住而生其心曰菩薩應離一切相發
阿耨多羅三藐三菩提心曰若作是言我當滅度無
量眾生即不名菩薩曰若菩薩作是言我當莊嚴佛
土是不名菩薩曰若菩薩通達無我法者如來說名
真是菩薩曰若復有人知一切法無我得成於忍此
菩薩勝前菩薩所得功德曰菩薩所作福德不應貪
著是故說不受福德夫所謂應所謂不應所謂但應
所謂應如是所謂若所謂若作是言所謂即是所謂
即非所謂皆是所謂真是所謂名為所謂即不名如
有能明此十數字之義則便知如來口氣作經微旨
<pb n="119"/>
而所以善護念付囑諸菩薩者可槩見矣。
林子曰經也者經也即如如不動之真經也然此經
無相而有一切諸佛也不諸佛阿耨多羅三藐三菩
提也不若謂無此一切諸佛及諸佛阿耨多羅三藐
三菩提而一切諸佛及諸佛阿耨多羅三藐三菩提
則從何處而來若謂有此一切諸佛及諸佛阿耨多
羅三藐三菩提而如如不動之中則惡有所謂一切
諸佛及諸佛阿耨多羅三藐三菩提者。
林子曰不知如如則不知真經不知真經則不知金
剛不變不壞之體不知金剛不變不壞之體而謂之
佛可乎不可謂之佛而謂之虗空可乎不可謂之虗
空而謂之得見如來可乎謂之清淨法身可乎謂之
無我相人相眾生相壽者相可乎謂之不住色布施
不住聲香味觸法布施可乎謂之盡滅度之無餘實
無眾生得滅度者可乎謂之無法相無非法相可乎
謂之非身而名大身可乎謂之希有世尊最上第一
希有之法可乎謂之第一波羅蜜可乎謂之實無有
法得阿耨多羅三藐三菩提可乎謂之能成就不可
量不可稱無有邊不可思議功德可乎。
林子曰四句偈者乃如來所說四句偈也古今爭辨
而不知金剛經之所指者果何偈也或曰以色見我
之偈或曰如露如電之偈或曰若見諸相非相即見
如來或曰無色聲香味觸法或曰無我相人相眾生
相壽者相或曰摩訶般若波羅蜜以上數語未知孰
是而我則曰皆是也豈其不有非是者乎而我則曰
皆非是也故我能轉四句偈而令人得見如來則皆
是也我若為四句偈所轉而不能令人得見如來則
皆非是也。
林子曰如我能見如來矣或隨取金剛經中四句偈
為他人說或隨取他諸經中四句偈為他人說或我
所自說四句偈為他人說能令人通達無我得見如
來便是真四句偈也奚必爭辨此是彼非徒增人我
豈曰能知四句偈而復能為他人說邪。
林子曰若所謂四句偈者豈必索之於經而鳥啼華
放無假施為乃我之真四句偈也然而四句偈可得
而說乎不而不屬言語非關文字而為人說四句偈
者乃我之真說四句偈也。
林子曰有說則有聞有聞則能聞其所聞而不能聞
其所不聞也無說則無聞無聞則雖曰無所於聞而
其實則無聞而無不聞也然而何以謂之無聞而無
不聞也昔者釋氏曾有言曰盡大地是箇法王身法
王身者我也如來也故我而靜也而盡大地則與我
而俱靜我而動也而盡大地則與我而俱動而百脉
之相為宣節一氣之相為流通固不待有所於說而
後得而知之無說無聞乃真說四句偈也故以此無
聞無說而布施也則謂之不住相布施以此無聞無
說而滅度也則謂之實無眾生得滅度者或者疑之
林子曰有所布施而曰布施者而非如來之所謂布
施也有所滅度而曰滅度者而非如來之所謂滅度
也有所說四句偈而曰說四句偈者而非如來之所
謂說四句偈也若如來者則無所於布施而無非布
施也無所於滅度而無非滅度也無所於說四句偈
而四句偈亦非有待於說也而汝以為如來有所布
施邪有所滅度邪有所說四句偈邪汝以為如來無
所布施邪無所滅度邪無所說四句偈邪而如如不
動之中只如是爾而汝若曰我能布施矣而必如是
然後方可謂之真布施即不名菩薩不能見如來而
汝若曰我能滅度矣而必如是然後方可謂之真滅
度即不名菩薩不能見如來而汝若曰我能說四句
偈矣而必如是然後方可謂之真說四句偈即不名
菩薩不能見如來。

<other>○如來所說我義卷之三</other>
<pb n="120"/>
林子曰天地之內天地之外則皆虗空也未有天地
先有虗空虗空我也我本如如也由是而天而地而
盈天地間之生生化化而無盡者亦皆我之虗空我
之如如也我其有所來與來而無所來也我其無所
來與無所來而無所不來也。
林子曰虗空不二也如如不二也不二故一而其所
謂一者乃一片之一也故天地之內口此一如來也
天地之外只此一如來也先天地之始而始只此一
如來也後天地之終而終只此一如來也如來一虗
空也虗空則盡東西南北四維上下而無復有邊際
矣而如來之虗空則亦盡東西南北四維上下而無
復有邊際者夫虗空之虗空既不可以思量矣而如
來之虗空獨可以思量乎哉此其所以無所於來無
所放去者如來也若如來之有我相人相眾生相壽
者相而不虗空也即可得而東西南北之四維之上
下之而以其無有我相無有人相無有眾生相無有
壽者相而虗空也是惡得而東西南北之四維之上
下之故虗空如來也如來虗空也。
林子曰盡東西南北四維上下而無復有邊際者是
皆如來之一法身也而無量為一若卵生胎生濕生
化生有色無色有想無想非有想非無想而莫不各
足此如來也而一為無量譬之四肢百骸雖異總是
我之一身也。
林子曰夫盡東西南北四維上下而無復有邊際以
為我之身者而其所荷擔也不亦重乎然非有所於
加也而如來之分量本如是爾以此而荷擔如來則
盡東西南北四維上下無有邊際而無復有能外我
之身者此其所以不可思議不可稱量無邊功德而
其實則無有所謂不可思議不可稱量無邊功德者
若以為有所謂不可思議不可稱量無邊功德則雖
諸大聲聞及至菩薩不免有所擬議而測量若以為
無有所謂不可思議不可稱量無邊功德則是如來
亦有誑語者必不然矣。
林子曰所謂福德性者以是福德皆在我如來之真
性中爾性本虗空不可思議不可稱量此其所以謂
之無邊福德而實無有乎所謂福德也故曰福德性
林子曰若以福德有實即是有貪有著有受而有得
矣而以福德無故即是無貪無著無受而無得矣故
有得則有相有相則有盡而如來不說得福德多無
得則無相無相則無盡而如來說得福德多。
林子曰夫曰福德者是有為之福德也有為之福德
是世間之福德也以其可得而思議也可得而稱量
也而福德則有時而盡而曰福德性者是無為之福
德也無為之福德是出世間之福德也以其不可得
而思議也不可得而稱量也而福德性則無時而盡
林子曰以世界言之則有所謂三千大千世界與夫
微塵而不虗空也以虗空言之則無有所謂三千大
千世界與夫微塵而一皆虗空也而其所謂無有乎
三千大千世界與夫微塵者豈其世界終於變壞微
塵終於斷滅耶此非釋氏之秘密妙義也而所謂無
此三千大千世界與夫微塵者真有不可說不可說
說亦不得矣若曰可得而說之即非釋氏之秘密妙
義也我乃今則強而說之我能虗空矣而三千大千
世界與夫微塵悉皆虗空也此乃真語此乃實語豈
非所謂虗空本體本體虗空邪夫誰得而知之。
林子曰即我即虗空即虗空即我虛空無相貌我亦
無相貌虗空無邊際我亦無邊際故非身之身充滿
於一切而無音之音普順於十方。
林子曰我真我也真我如如也有真我而後有虗空
有虗空而後有天地有天地而後有萬物萬物之生
成原於天地之造化天地之造化原於太虗之虗空
太虗之虗空原於真我之如如真我之如如空而不
空也而不空也者乃所以主乎其空焉者也故如來
<pb n="121"/>
者雖曰從空中來而其實則自不空中來也不空者
真我也然而空也非真我與故空也者我也由是而
天地由是而萬物而莫非我也但不可謂之真我真
我無我真空不空夫惟其不空也故能生虗空虗空
無際故能生天地天地廣大故能生萬物夫虗空之
無際而曰能生天地天地之廣大而曰能生萬物是
皆真空不空者之有以主之也而其所謂不住相布
施者夫誰得而測識之若夫卵生胎生濕生化生有
色無色有想無想非有想非無想而皆在我天地廣
大之中虗空無際之內爾余於是而知日月星辰之
不有我焉而日月星辰則無以照以臨雷霆風雨之
不有我焉而雷霆風雨則無以鼓以潤山嶽河海之
不有我焉而山嶽河海則無以流以峙昆虫草木之
不有我焉而昆虫草木則無以長以養故萬物之所
以為萬物者雖曰木於天地矣而其所以主張乎萬
物者是亦天地也是亦我也天地之所以為天地者
雖曰本於虗空矣而其所以主張乎天地者是亦虗
空也是亦我也則其所謂不住相布施者夫誰得而
測識之。
林子曰萬物之所以為萬物者以其有我也我而我
之而萬物之所以生成者我也天地之所以為天地
者以其有我也我而我之而天地之所以造化者我
也虗空之所以為虗空者以其有我也我而我之而
虗空之所以為虗空者我也。
林子曰天之道高也明也若不有我之虗空我之如
如焉則無以高以明地之道博也厚也若不有我之
虗空我之如如焉則無以博以厚先天地之始而始
若不有我之虗空我之如如焉而天地雖大則無以
始其始後天地之終而終若不有我之虗空我之如
如焉而天地雖大則無以終其終由是觀之天地之
高也明也博也厚也始也終也而皆有賴於我之虗
空我之如如也如此夫誰得而測識之。
林子曰始而以神氣而造化之而猶知有性命也既
而以性命而造化之而猶知有虗空也然而無生者
虗空也豈曰不知有性命焉已哉亦且不知有虗空
故無虗而無不虗無空而無不空無生而無不生然
後方可謂之圓滿清淨無餘涅槃而為釋氏之最上
一乘極則之地也。
林子曰夫無虗而無不虗矣無空而無不空矣則命
自我立性自我出而天地且不得而性我而命我也
夫命自我立矣性自我出矣則不神而神非氣而氣
而天地且不得而神我而氣我也豈曰天地不得而
神我氣我性我命我焉已哉我將以神氣而神氣乎
天地神氣乎萬物矣而天地萬物有不賴我之神以
為神賴我之氣以為氣乎我將以性命而性命乎天
地性命乎萬物矣而天地萬物有不賴我之性以為
性賴我之命以為命乎此其不住相布施而又在於
神氣性命也如此夫誰得而測識之。
林子曰何以謂之如來方便深入眾生之性也而眾
生之性如來也此其所以善於方便而非有所於方
便也。
林子曰如來也者無為也無不為也惟其無為無不
為也故能深入萬物之性以主張萬物而方便之汝
毋謂如來能深入萬物之性以主張萬物而方便之
也抑亦能深入天地之性以主張天地而方便之也
汝毋謂如來能深入天地之性以主張天地而方便
之也抑亦能深入虗空之性以主張虗空而方便之
也而其布施之　真無有過於此者不惟不住於相
而又且無相之可住微乎其微夫誰得而測識之。
林子曰不能忘生則不能無上不能無生則不能成
佛故以父母之性命以為性命者則是猶知有身猶
知有身則是不能忘生不以父母之性命而自造性
命者則是不知有身不知有身則是能證無生故必
<pb n="122"/>
至於節節支解而不生嗔恨者然後方可謂之忘生
無生。
林子曰如如虗空中豈有三千大千世界豈有微塵
如如虗空中上不見天下不見地東西南北四維不
見邊際而況於天地之內所謂世界微塵者乎。
林子曰三千大千世界都在我法身虗空中非世界
也而世界其心者世界也三千大千世界碎為微塵
都在我法身虗空中非微塵也而微塵其心者微塵也。
林子曰有出世界心者便是有礙於世界而故出之
謂之無世界之心可乎有離微塵心者便是有礙於
微塵而故離之謂之無微塵之心可乎。
林子曰有心則有相有相則有世界有世界則有微
塵無心則無相無相則無世界無世界則無微塵故
一念纔起便是有相便是世界便是微塵一毫罣礙
便是有相便是世界便是微塵。
林子曰汝勿謂般若波羅蜜非般若波羅蜜與汝勿
謂非般若波羅蜜是般若波羅蜜與汝以何者為是
汝之般若波羅蜜與汝以何者為非汝之般若波羅
蜜與若汝之心有所住於般若波羅蜜矣亦是有相
亦是世界亦是微塵便非般若波羅蜜若汝之心有
所住於非般若波羅蜜矣亦是有相亦是世界亦是
微塵便非般若波羅蜜。
林子曰有法相世界也微塵也非法而有非法相世
界也微塵也非非法而有非非法相世界也微塵也
有能所世界也微塵也無能所而有無能所相世界
也微塵也無無能所而有無無能所相世界也微塵
也。
林子曰有能作佛心世界也微塵也無能作佛心而
起無能作佛心世界也微塵也有能度眾生心世界
也微塵也無能度眾生心而起無能度眾生心世界
也微塵也。
林子曰謂我有所得於無上正等正覺而猶存能得
之心者世界也微塵也謂我無所得於無上正等正
覺而猶存無所得之心者世界也微塵也。
林子曰謂我能具大智慧到彼岸矣而猶存能證之
心者世界也微塵也豈曰不存能證之心而猶存無
所證之心者世界也微塵也。
林子曰以塵垢心而世界之而世界一塵垢也以清
淨心而世界之而世界一清淨也以虗空心而世界
之而世界一虗空也然猶有所謂虗空者在也有所
謂虗空則有所謂世界而必至於不知有世界不知
有虗空虗空而世界之而又不知世界之虗空世界
而虗空之而又不知虗空之世界然後方可謂之虗
空虗空者如如也此豈非自造神氣自造性命而虗
空之而如如之者我之如來邪。
林子曰夫人孰不有真性孰不有真我孰不有如來
而自見如來是自見真性也自見真性是自見真我
也而阿耨多羅三藐三菩提則亦從如如不動中來
爾自覺覺他清淨圓滿故名之曰佛。
林子曰不識如來即不識我既不識我安能作佛。
林子曰如來之我能普現於一切而眾生之我則具
足乎如來矣若眾生之所以不如來者非如來以如
來之無我以迷眾生乃眾生以眾生之有我而迷如
來也。
林子曰眾生具足乎如來矣而如來曰非眾生若眾
生能見如來即能無我相人相眾生相壽者相而不
眾生也惟其有我相人相眾生相壽者相而不能見
如來者眾生也。
林子曰徧滿虗空界則無一不是如來藏裏無一不
是如來藏裏則無一不是佛然而眾生之我且具足
乎如來矣而徧滿虗空界鮮有能作佛者何與。
林子曰我無佛也迷我而眾生之則眾生矣我無眾
生也悟我而佛之則佛矣。
<pb n="123"/>
林子曰佛一我也佛而我矣即我是佛又焉有佛之
可做邪眾生亦一我也眾生而我矣即非眾生又焉
有眾生之可度邪。
林子曰真性者本性也而所謂本性者豈非未生以
前是我本來之所自有者真性與故真性者真我也。
林子曰凡言我者真我也而曰有我者以身相而我
之者非我也豈曰不有身相若以性命而我之非我
也豈曰不有性命若以虗空而我之非我也故有我
則有我相有人相有眾生相有壽者相乃有一切相
者我也我而非我也無我則無我相無人相無眾生
相無壽者相乃無一切相者我也我乃真我也。
林子曰夫作佛豈無法哉而世之所謂佛法者非佛
法也故始而以神氣而自為造化以還性命既而以
性命而自為造化以了無生似此佛法乃余之所謂
以道教為入門者是也既了無生又且忘法豈非所
謂最上第一希有之佛法與然必有此最上第一希
有之佛法以證此無上甚深微妙之佛果而後方可
言如如方可言虗空方可言真經方可言金剛不變
不壞之體方可言無我相人相眾生相壽者相方可
言不住色布施不住聲香味觸法布施方可言盡滅
度之而無餘實無眾生得滅度者方可言無法相無
非法相方可言非身大身方可言第一波羅蜜方可
言實無有法得阿耨多羅三藐三菩提方可言成就
不可量不可稱無有邊不可思議功德方可言如來
言希有世尊而所謂清淨法身毗盧遮那佛圓滿報
身盧舍那佛千百億化身釋迦牟尼佛者由此其選矣。

<other>○如來所說我義卷之四</other>
林子曰賴父母之造化以造化我之色身而色身之
如來非我之如來也立吾身之造化以造化我之法
身而法身之如來乃我之如來也夫法身之如來固
曰虗空本體矣而色身之如來謂之虗空本體可乎。
林子曰汝勿謂此三千大千世界而曰三千大千世
界也其所謂三千大千世界者而非此所謂三千大
千世界也汝勿謂此三千大千世界之微塵而曰三
千大千世界之微塵也其所謂三千大千世界之微
塵者而非此所謂三千大千世界之微塵也世界無
盡而各各世界各各包含三千大千世界及三千大
千世界之微塵亦無盡微塵無盡而各各微塵各各
包含三千大千世界及三千大千世界之微塵亦無
盡譬之鏡鏡交映相為徹入珠珠互照乃爾圓融故
曰即非一合相是名一合相又曰一合相者即是不
可說。
林子曰法身之如來徧滿於虗空矣而三千大千世
界之在如來虗空中者是特海中之一漚爾若夫色
身之如來而可以為如來乎不故有時而悟雖以名
佛而忽爾而迷又是眾生。
林子曰無量無數無邊眾生皆籠𦋐於我之性命而
虗空之者滅度也而非謂無量無數無邊眾生能自
滅眾生而自度之為佛也。
林子曰一切眾生元有此性命而所謂自造性命者
乃以復我之所自有者由是而虗空之而所謂本來
面目者是也本來面目豈曰眾生但以其迷故而以
父母之所謂性命以為性命者眾生也。
林子曰如來說第一波羅蜜即非第一波羅蜜若能
自為造化而虗空之者而不可以得此第一波羅蜜
乎要而言之而所謂第一波羅蜜者殆非有所於得
而亦非色相中所可得而得之也。
林子曰自造性命而虗空之而虗空中自有一實相
在也故曰即是非相是故如來說名實相實相者法
身也故必以此虗空之實相實相之法身也然後方
可名之為如來。
林子曰可以身相見如來不而如來無身相也而如
<pb n="124"/>
來之身相乃自為造化而身相之者非身相也故曰
如來所說身相即非身相。
林子曰法身如來既無眼耳鼻舌身意矣又安有色
可住而生心邪又安有聲香味觸法可住而生心邪。
林子曰菩薩應離一切相發阿耨多羅三藐三菩提
心若或不知自為造化而虗空之即是不能離此色
身不能離此色身即是不能無我相無人相無眾生
相無壽者相不能無我相人相眾生相壽者相而曰
能發阿耨多羅三藐三菩提心我弗知之矣。
林子曰如來所得阿耨多羅三藐三菩提乃自為造
化而虗空之而得此阿耨多羅三藐三菩提而非世
之所謂阿耨多羅三藐三菩提者。
林子曰如來有所得阿耨多羅三藐三菩提邪如來
有所說法邪如來虗空也無所得於阿耨多羅三藐
三菩提而阿耨多羅三藐三菩提皆從虗空中來爾
則又安有所謂法而又安有所謂法之可說邪。
林子曰我而自造性命矣我而復返虗空矣而阿耨
多羅三藐三菩提則從此而出故曰乃至無有少法
可得若所謂自造性命復返虗空而謂之非法而何
其曰法尚應捨者捨此法也然乃至二字之義不可
不知也始於有所得有所得而得得而非有所得也
終於無所得無所得而得得而非無所得也文殊大
士曰乃至於無有言語文字乃真入不二法門而文
殊乃至二字亦此義也我於是而知未到彼岸不能
無法既到彼岸又焉用法古人有言曰渡河須用筏
到岸不須船若也不能離法即是未到岸之人夫豈
有既到岸之人乃反濡滯於筏之中邪故必乃至於
無有少法可得無有言語文字然後方可謂之真到
彼岸方可謂之真入不二法門方可謂之真得阿耨
多羅三藐三菩提。
林子曰應如是住應如是降伏其心乃所以發阿耨
多羅三藐三菩提心也。
林子曰如來說一切法非世間之所謂一切法也乃
自為造化而虗空之而自然有所謂一切法也若世
間之所謂一切法而謂之一切法可乎故曰即非一
切法是故名一切法。
林子曰虗空中安有善法其所謂一法不立而萬法
俱備者乎故曰如來說非善法是名善法。
林子曰若以色見我以音聲求我是蓋不知自性虗
空之如來也不知自性虗空之如來而謂之非外道
而何。
林子曰如來其以具足相故得阿耨多羅三藐三菩
提邪如來其不以具足相故得阿耨多羅三藐三菩
提邪汝若以如來具足相故得阿耨多羅三藐三菩
提則是如來亦有一切相非如來也汝若以如來不
以具足相故得阿耨多羅三藐三菩提則是如來亦
有斷滅相非如來也夫虗空中雖具一切法而實無
一切法雖具一切相而實無一切相夫既無一切法
矣而又焉有一切法之可說邪夫既無一切相矣而
又焉有一切相之可斷滅耶。
林子曰自性虗空之如來不知有相而況有法乎不
知有法而況有說乎故如如不動之中無相也無相
而有相如如不動之中無法也無法而有法如如不
動之中無說也無說而有說。
林子曰如來本虗空也故其量等虗空。
林子曰有真虗空則有真世界而所謂世界者非世
界之世界也故曰即非世界是名世界有真虗空則
有真佛土而所謂佛土者非佛土之佛土也故曰即
非莊嚴是名莊嚴。
林子曰有真虗空則有真阿耨多羅三藐三菩提汝
以何者謂汝之阿耨多羅三藐三菩提邪而汝之所
謂阿耨多羅三藐三菩提者即非阿耨多羅三藐三
菩提。
<pb n="125"/>
林子曰有真虗空則有真般若波羅蜜汝以何者謂
汝之般若波羅蜜邪而汝之所謂般若波羅蜜者即
非般若波羅蜜。
林子曰佛說如是甚深經典者即所謂甚深法界及
般若三昧者若非自造性命以復還我虗空而有此
甚深經典乎不有此甚深法界乎不有此般若三昧
乎不。
林子曰如來有所說法邪如來無所說法也昔者釋
迦臨入涅槃文殊大士請佛再轉法輪釋迦咄曰文
殊吾四十九年住世未嘗說一字汝請吾再轉法輪
是吾曾轉法輪邪靈山會上乃今不可得而考矣而
其所論著諸經謂非曾轉法輪邪而曰未嘗說一字
者何與余每叩之高明之士未有能解釋迦之真實
義者況其下乎而謂靈山會上未嘗說一字也其然
與其不然與然而諸佛所說十二部經全無所用於
世乎林子曰釋迦之真實義亦惟在我如來之真經
中爾故以我之如來以通釋迦之如來則釋迦之真
經在我矣真經在我則又奚必古之所謂十二部經
而又奚患古之十二部經之不可得而明邪。
林子曰何者謂之金剛曰不知也林子曰汝之真經
汝之金剛也何者謂之真經曰不知也林子曰汝之
虗空汝之真經也何者謂之虗空曰不知也林子曰
此非世之所謂虗空也汝能知所以自造性命而虗
空之者虗空也惟此虗空乃汝之真經乃汝之金剛
也。
林子曰以父母之性命而性命之者色身之如來也
以自造之性命而虗空之者法身之如來也故色身
之如來則在此岸法身之如來則到彼岸色身之如
來則障礙於形骸法身之如來則包羅乎空界色身
之如來有聰明而無有乎智慧法身之如來有智慧
而無事於聰明色身之如來則屬於見聞覺知法身
之如來則不屬於見聞覺知色身之如來則有一切
心相有一切法相有一切非法相法身之如來則無
一切心相無一切法相無一切非法相色身之如來
則於諸法有斷滅相法身之如來則於諸法無斷滅
相色身之如來則於法有取捨心法身之如來則於
法無取捨心色身之如來則於法有生有滅法身之
如來則於法無生無滅然而色身亦有如來與林子
曰色身如來不知出何典籍而六祖直解亦嘗有是
言矣而其所謂色身之如來者豈非識神邪林子曰
非也蠢動含靈皆有佛性而此佛性則含於父母種
性之中乃己靈也而釋氏所謂不重己靈者蓋指此
含靈之性而言也從古以來佛佛相傳莫不藉此含
靈之性而自為造化以再立性命以復還虗空然後
方能得見如來而證無上正覺矣又問佛性非佛與
林子曰非佛也然則何以能作佛也林子曰以其有
此佛性也故能作佛汝獨不見⿱少隹之為蛤乎夫⿱少隹羽
虫也而得氣翼之以翱翔蛤介虫也而得水乘之以
涵泳抑豈其形之有所不類哉而即其性若情則亦
有大相遼者矣然⿱少隹化為蛤人之所知也汝曾見月
令之書與夫正朔之曆乎未汝勿謂⿱少隹無知也惡能
變而化之而蛤邪殊不知此乃得之於天而有所謂
含靈之真知者在焉惟人亦然故謂此佛性也有所
待於自造性命而變化之以成佛則可若謂此佛性
也無所待於自造性命而變化之以成佛則不可。
林子曰余又嘗譬之果核之仁焉是亦母胎中一點
之種性也含藏因地萌蘖其芽由是而復枝之而復
葉之而復華之而復果之豈非所謂依法修行以證
最上一乘之佛果耶若徒觀靜以空其心而曰含靈
種性可以當下成佛必不然矣。
林子曰若卵生若胎生若濕生若化生若有色若無
色若有想若無想若非有想非無想則皆有佛性也
皆有佛性則皆能作佛也故曰一念回機便同本得
<pb n="126"/>
然而何以謂之回機。
林子曰虗化之為神神化之為氣氣化之為形形復
返之為氣氣復返之為神神復返之為虗者回機也
林子曰以色身而曰如來者雖曰非真如來也然以
其有此佛性也有此含靈也時或善念時有作佛之
心抑亦可以名如來與但此善念與夫作佛之心每
每為情識所奪而去而謂之真如來也可乎不可乎
蓋此特在於操存舍亡之間爾克念罔念聖狂逈別
林子曰汝謂此含靈之性是真常性邪非真常性邪
而諸佛以此自為造化以見如來汝謂此含靈之性
是真常性邪非真常性邪若心以此含靈之性不自
造化直可成佛以見如來抑亦難矣然究其極焉是
亦不過一陰靈之鬼爾。
林子曰一切種性都有含靈一切含靈都有佛性故
含靈佛性乃佛種也然必賴此以自造性命而虗空
之者佛種也。
林子曰以父母之造化而正性命言之即名種性種
性則入生死以吾身之造化而正性命言之即名法
性法性則不入生死。
林子曰有四大則有身相有身相則有生有死乃今
自造性命而歸還於太虗矣而惡有所謂生所謂死
者哉。
林子曰何以謂之離假即心真也蓋惟離此色身之
假相以復還我法身之實相已爾而非他也。
林子曰何以謂之依法修行邪而自為造化者是乃
依法以修行也而實相固在我矣。
林子曰何以謂之清淨心體而又曰得入者而應如
是住如是降伏豈非所以得入清淨心體耶故曰若
聞開示即得悟入本來真性自得出現。
林子曰於實性上建立一切教門而曰建立一切教
門者非所謂自為造化耶。
林子曰何以謂之報身佛自性自見即是報身佛若
不自悟自修不見自性豈曰能自歸依故悟也者是
自悟自性也修也者是自修自性也歸依也者是自
歸依自性也然而何者謂之自性也自性者本性也
本性者實性也若或不知所以自造性命而又安能
得此本來所自有之實性耶。
林子曰佛本非身而於非身中能見自性如來乃是
真見如來也。
林子曰以父母之性命而性命之是外求有相佛也
以自造之性命而性命之是內求無相佛也。
易曰乾道變化各正性命而圓覺經則曰皆以婬欲
而正性命者何也夫既以婬欲而性命之而又曰正
者豈不以男女之媾精地天之交泰也若以男女之
媾精為非正而地天之交泰抑亦不可以為正乎然
終不免有所夾雜混淆於是始有天命之性始有氣
質之性而清濁厚薄從此分矣若或不知所以自外
形骸自為造化以盡去此氣質之性焉其能卒反天
命之性以復還我虗空邪。
林子曰頓悟無生則知所以自為造化既知所以自
為造化則方能得見此法身之如來矣若或不知自
為造化則必求之色身中以為如來所謂門外漢者
此也說有苦行歷於塵劫豈曰能證無上正覺而得
見此法身之如來邪。
林子曰自造性命而虗空之是以我之真法而得我
之真體也若或不知真法而曰能知得我之真體者
未也真體者真常性也真常之性無生無死而六祖
曰即物物皆有自性容受生死豈非真常性有不徧
之處邪此其所以自為造化而復性命之而復虗空
之之不可以已也而復性命而復虗空不謂之自為
造化我之真常性邪而此真常性也豈曰容受生死
豈曰有不徧之處到此地位方可名之為如來。
林子曰到此地位乃是菩提道場乃是涅槃實地乃
<pb n="127"/>
是不垢不淨乃是非色非空乃是人法兩忘乃是罪
福無主乃是大道虗曠乃是性相平等乃是本性虗
無虗無實體乃是常住真心隨心自在乃是佛之妙
用快樂無量乃是煩惱業淨本來空寂乃是一切因
果皆如夢幻乃是生滅已寂滅為樂。

<talk>No. 476-B
 䟦</talk>

林子曰如來者佛母也而以如來為佛母者又何也
以一切諸佛則皆從此而生者佛母也佛母者如如
之義也而以其自如如中來者如來也故佛母則具
足乎清淨法身而未嘗有清淨法身佛母則具足乎
圓滿法身而未嘗有圓滿報身佛母則具足乎千百
億化身而未嘗有千百億化身佛母其無極乎由是
而太極而兩儀而五行佛母其未始一乎由是而一
而二而三生萬物老子則謂之無名天地之始也孔
子則謂之先天而天弗違也乃今則謂之夏而未有
儒未有道未有釋者夏也如如而已矣由是而名之
為儒為道為釋者如如也又謂之先而未有天未有
地未有日未有月者先也如如而已矣由是而衍之
為天為地為日為月者如來也。

<ps>附答儒氏</ps>
<ps>不住相</ps>
林子曰夫儒者之盛莫過於仲尼而仲尼則亦有然
者大學曰上老老而民興孝上長長而民興弟上恤
孤而民不倍不住相布施滅度之而無餘矣中庸曰
博厚所以載物也高明所以覆物也悠久所以成物
也不住相布施滅度之而無餘矣至善之止而家齊
而國治而天下平未發之中而位天地而育萬物不
住相布施滅度之而無餘矣而其所謂不見而章不
動而變無為而成者豈惟天下之人不知所以章所
以變所以成也是雖聖人亦且曰我未嘗有所見有
所動有所為而何為乎能章能變能成之如是耶故
曰諸大聲聞及至諸大菩薩不能測佛智者此也
林子曰擊壤之民帝力何有唐堯之不住相也無為
而治恭已南面虞舜之不住相也立之斯立道之斯
行綏之斯來動之斯和仲尼之不住相也他如形之
而著著之而明而動而變而化又如盡人之性盡物
之性以參天地以贊化育又如未施敬而民敬未施
信而民信又如因民之所利而利之惠之而不費又
如雖勞而不怨雖死而不怨殺又如至禮無文而與
天地同節至樂無聲而與天地同和又如擊石拊石
而百獸率舞簫韶九成而鳳凰來儀又如兩階千羽
而有苗來格中國聖人而海不揚波又如凡有血氣
莫不尊親又如山川鬼神亦莫不寧暨鳥獸魚鼈咸
若又如民無能名無得而稱又如不顯之德百辟其
刑而為治之至也又如予欲無言無隱乎爾而為教
之神也又如五百餘歲見知聞知曠世相感不可致
思也又如知禘之說其於天下而視之掌祭義深微
不可擬議也又如天地竝立參為三才非曰口代天
言身代天事焉已也而造化且在吾手而元命自我
作矣而斡旋之而成能之微乎其微不可測識也而
所謂不住相布施盡滅度之而無餘者則豈惟釋氏
為然哉。
<ps>大身</ps>
林子曰達而堯舜也而太和元氣則能流行於宇宙
之內矣惟其太和元氣能流行於宇宙之內也則宇
宙之內不謂堯舜之一大身耶窮而仲尼也而浩然
正氣則能充塞於天地之間矣惟其浩然正氣能充
塞於天地之間也則天地之間不謂仲尼之一大身
耶然此猶在於宇宙之內天地之間也而況曰虗空
<pb n="128"/>
本體本體虗空者乎而儒者所謂大虗同體者是也
故說非身是名大身。
易曰變動不居周流六虗而論語又曰仰之彌高鑽
之彌堅瞻之在前忽焉在後豈不以道本虗空也無
高無下無內無外無遠無近而直性如如之分量者
則固有若是其大也然即性即道即道即仁而天地
萬物則咸囿於我如來之法身矣程子曰仁者以天
地萬物為一體儒氏之仁者釋氏之如來也故曰能
仁是釋迦然而釋氏亦稱仁矣曾子曰仁以為己任
不亦重乎似此重任不謂之荷擔如來而何萬物皆
備反身而誠先立其大是謂大人。
<ps>無說</ps>
子貢曰夫子之言性與天道不可得而聞也今由子
貢之言觀之則所謂性與天道豈其有可得而言耶
有可得而聞耶故曰予欲無言所以教之者至矣子
貢不悟而曰子如不言則小子何述焉夫言之不可
得而言矣而況可得而聞也聞之不可得而聞矣而
況可得而述也孔子曰吾無隱乎爾豈不以無言之
中而自有至言者在乎故不知道者則以道隱於無
言而知道者則以道隱於有言。
<ps>佛果羅漢果</ps>
林子曰自度而不度人者羅漢果也未先自度先要
度人而其誓願之大雖曰能盡度世間人矣而其心
猶然以為未至者佛果也夫豈惟釋氏而所謂老者
安之朋友信之少者懷之孔子之佛果也善而無伐
勞而無施車馬輕裘共敝無憾顏淵季路之羅漢果
也禹思天下有溺由己溺之稷思天下有饑由己饑
之者佛果也若當其時則有巢父許由豈不曰清風
之足以襲人哉而獨修一身以為高且潔者羅漢果
也。
<ps>如來</ps>
林子曰無思也無為也寂然不動感而遂通天下之
故者如來也天下何思何慮天下同歸而殊途百慮
而一致者如來也天何言哉而四時行百物生者如
來也溥愽淵泉而時出之者如來也誠者天之道也
而不思而得不勉而中者如來也無聲無臭而未發
之中發皆中節者如來也鳶飛魚躍而察上下者如
來也乍見孺子入井而皆有[惏-木]惕惻隱之心者如來
也故者以利為本而順以出之者如來也良知則不
慮而知良能則不慮而能者如來也原泉混混不舍
晝夜者如來也居之安資之深取之左右逢其原者
如來也常明常覺之體廓然大公而已矣而物來順
應者如來也一點靈光炯炯不昧而忠臣之忠孝子
之孝勃乎其不可得而遏者如來也然如來我也而
如來之法身則充滿於法界矣語大而天下莫載語
小而天下莫破故曰萬物皆備於我而聖人之所以
通天下為一身者此也然天地是亦我道中之一物
也我而致中我而致和既中而和而天地有不自我
而位耶故以我而為儒氏之學而吾身自是一孔子
也而我其不孔子乎以我而為道氏之學而吾身自
是一老子也而我其不老子乎以我而為釋氏之學
而吾身自是一釋迦也而我其不釋迦乎然而吾身
之我之如來而有釋迦老子孔子之異與曰無以異
也抑豈知通乎天地之內通乎天地之外是皆一我
也是皆一我是皆一如來也故以我而時中焉而立
本以為教者即我之如來而孔子也以我而清淨焉
而入門以為教者即我之如來而老子也以我而寂
定焉而極則以為教者即我之如來而釋迦也。
已上五章皆儒氏之言而釋氏之所謂不可思議
不可稱量者如有能比而觀之則釋氏之言悉皆
實語但以其未能到此地位則亦不免驚駭而疑
謗矣論語曰子罕言命與仁而性與天道是雖子
貢之頴悟亦且不可得而聞也況其他乎故以答
<pb n="129"/>
問附錄末簡。林子兆恩

<article id="n477">金剛經正眼</article>

<talk>No. 477-A
 金剛正眼序</talk>

釋迦老子通身吐露。徹底掀翻。直指現前。意在顯示。
眾生日用。與佛平等。令其徹見自心。了悟般若。親見
法身本有。全身是鏡。全體是心。非色非心。即心即色。
頭頭盡玅。事事皆真。而其究歸之於實無有法得阿
耨多羅三藐三菩提。若此卷舒無定。隱顯莫知。吐耀
含虗。廓然常寂。無不向胸中流出。故能縱橫自在。殺
活臨時。非思量分別之所能到。擬疑則膽落魂驚。思
惟則塵勞先起。隨機應用。順物無心。絕六驥之神通。
極玄樞之微奧。如香象渡河。截流而過。神矣哉。我執
之粗皆遣。法執之細盡鎔。無佛可成。無法可說。無菩
提可得。無生可度。無土可嚴。如是方見自心之真佛
矣。乃知胎卵濕化。皆諸佛之全身。鱗甲羽毛。盡是毗
盧之法界。孕于形而不昧。齊萬有於太虗。但心之不
能清淨。當絕意識之紛飛。斬疑情之窠臼。不住於聲
香味觸。寂如虗空四維。朗然獨露。照萬法之幽微。廓
徹靈明。識三心之無異。如擊石火。如閃電光。即凡心
而見佛心。即世諦而明真諦。即世法是佛法。即佛法
為世法。誰非諸佛。誰是眾生。識諸佛於戴角披毛。轉
聖凡於鑊湯鑪炭。與三世諸佛同一鼻孔。方知無佛
可成。無生可度。無土可嚴。即佛即生。即生即佛。染即
非染。即莊嚴而非莊嚴。然而不難於證悟。而難於空
心。行解功圓。玄來無滯。則竿頭進步。悟後精研。方知
釋迦老子四十九年。未嘗曾說一字。
崇禎庚午秋八月書於弁山千松禪院

<other>No. 477</other>
<sarticle>金剛正眼</sarticle>

明　千松　筆記
夫談般若之法。諸佛之真體。乃法性之真因。一切眾
生之慧命。故世尊先以真體示於眾生。要與日用韜
鈐之間。時時提惺。法身無異。蠢動皆然。以明真相不
別聖凡。故如來與世間人。談說此法。如醯雞坎蛙。不
復知有向上事在。故世尊直指人人自己足跟下本
地風光。曾無滲漏處。與佛平等。活潑潑地。轉漉漉地。
那時一朝看透。方知真俗一體。蠕動皆具。便在日用
韜鈴境緣上。自覷看這是甚麼道理。甚麼境界。甚麼
人底作用。甚麼人底鼻孔。得恁麼純熟。得轉轆漉活
潑潑地。放去收來。自由自在。不費纖毫之力。全體作
用。現無不如。露無不是。以如是故。而彰諸佛全體。以
如是故。而顯諸佛大智。諸法如故。故名如是。以如是
故。世尊即便著衣持鉢。入城乞食。洗足敷座。示之。此
人人現用。可作箇樣子。提醒於人。脚跟下自覷看。須
要識透世尊用法。便以識得自己用法。世尊無甚奇
特。便能識得這箇無始劫來不能爛壞底。謂之金剛
不壞身。無生無滅底真相。世界壞時。這個不壞。如金
故。而無變色。如剛故。煅而不壞。故以金剛喻其真性。
不離眾生日用之間故。世尊於日用中。提醒諸人。為
之發起序也。空生見世尊所作伎倆。便云世尊希有。
此非世間可得之法。亦非世間常住之相。故稱希有
者。識得此非世間法也。然問發阿耨多羅三藐三菩
提心者。世尊。此菩提心云何應住得他。云何降伏得
他。是以護其念者。為應住。能識其念者。是降伏之矣。
是故十類眾生。皆入無餘涅槃而滅度之。實無眾生
得滅度者。須悟世尊著衣持鉢入城乞食洗足敷座。
如是涅槃真相。能悟此相。而得真入滅度。真得涅槃。
<pb n="130"/>
真空四相。真為降伏。是一切眾生二六時中。不離自
用。於日用中。能自荷擔如來者也。實證實悟。則四相
空矣。實滅度矣。然則類異隨人心造。心隨業轉。故無
明為卵生。煩惱包褁為胎生。愛水潤為濕生。歘起煩
惱為化生。自心未空。我人未淨。故十類之形。隨心業
所現。形雖異而心無變。故而蠢動皆現涅槃真相。能
自悟入故。智者自本際上度於未形。未形之心。念念
俱空。名為度生。實無眾生得滅度者。實悟涅槃真體
無生滅相。無古今相。無聖凡相。無我人眾生壽者相。
亦無滅度相。皆具真體。若見諸相非相。則見如來。諸
佛法身無二相故。彰玄根於事外。齊萬有於太虗。不
可以形名得之而已矣。庖丁觀之。則不見全牛者矣。
此明向上無餘涅槃。入滅度之法明矣。般若真智與
體用不同。故不可以混亂。發明般若。即諸佛之大智。
眾生日用而不知者。即語言三昧。如金剛王劒。如大
火聚。故曰無住布施。施則無定。語無諍故。三輪空寂。
四相俱空。亦無定相。不住聲香味觸。如空四維。神變
之發。電雷之奔。豈容擬議。有而法之取乎。賢聖之分
乎。四果之級乎。有無之可諍乎。如筏在中流。豈能礙
乎。不可隨文句以迷宗。逐言思而擬議。非如來之正
說。豈般若之真宗乎。故以言說章句授之。唯能信此
一念。曾於千萬佛所。種諸善根。而得如是無量福德。
而成佛於剎那之頃。皆因能信自心為佛故。佛即語
故。語即心故。故心現則語疾。語流則佛見矣。則莊嚴
而非莊嚴。即諸相而見非相。即眾生非眾生。故見如
來於應無所住之清淨心乎。見如來於三十二相於
無定語乎。是以或為恒河沙之寶施。或為三時身命
之施故。或言三十二相而見如來故。或為阿耨多羅
三藐三菩提心故。或如須彌山王之身故。或以諸微
塵非微塵故。或說世界非世界故。或以離一切諸相
即名佛故。或以隨處受持讀誦皆為經故。種種化聲。
種種神變。莫測其用。非語之化也。乃諸佛心現也。心
即佛之所露也。露則佛無所住也。無住而現者。佛之
真法身也。真般若之法也。故如電光石火金剛王劒。
不可擬議也。不可思惟也。住則思惟卜度也。則法性
真體而被割截支解也。故諸佛之真體傷也。故不可
以思唯妄起。起則生死流矣。而非忍辱之仙。如來唯
表顯發明。法無實言。言無義理。離文字相。離心緣相。
離相而言說者也。是以一即一非。隨說隨埽。法無義
相。語無定義。古德云。若有實法與人。法堂前草深一
丈。故見諸佛之性於真語實語。則先世罪業皆能滅
盡。何以故。性體如虗空。虗空何處安鑊湯鑪炭．刀山
劒樹乎。但人之不能悟自己之性。在於一語一動之
間。認為自己之真性。不壞之真相乎。若人於未悟。自
性未空。亦不可謂無罪業也。是以僧祗值佛之福。不
能莊嚴虗空之性。虗空不能空故。虗空不可莊嚴。唯
以無住之語。可以莊嚴虗空。是以空生復問。疑未釋
然。一無住之語。云何應住降伏。故如來以滅度一切
眾生。實無眾生得滅度者。法已說而未悟。心欲悟而
能空。人法兩忘。我人俱淨。心之所悟為難。悟後我人
難淨。若心已悟。悟之已空。唯一無我之心應世。無我
之語隨緣。不見有滅度之法。亦無滅度之心。是以如
來於般若卷中。檢出諸佛法性。謂之能具法眼。即文
字而非文字。謂之慧眼。能觀遍三千大千世界眾生
之身。皆一語而全露真體。謂之天眼。能觀三世諸佛
不入滅度。皆具涅槃真相。而現於色身三昧。謂之佛
眼。即佛即天。即法即慧。皆是一切眾生面門放出光
明。照見各各流出無盡神通變化。真語實語如語。不
誑不妄。謂之肉眼。以是故。無過去心。無未來心。各各
現在。不可以三十二相觀如來。不可以具足色身而
見相。亦無法可說。皆提醒眾生慧命故。亦無眾生可
度。不可以音聲色相而求。無菩薩之名可得。無福德
可受。唯以無我得成於忍。不可以行住坐臥而見如
<pb n="131"/>
來。微塵之相。亦非世界。亦不可得我人眾生壽者。皆
是阿耨多羅三藐三菩提心。不可作如是見。如是之
相。雖云不動如如。亦是幻夢泡影。如電如露。佛亦名
字。此經神變之語。為般若之真因。唯以五語。乃如來
真實之法示之。觀者無下手處。乃如來之正法眼藏。
是以正眼名之。

<article id="n478">金剛經筆記</article>

<talk>No. 478-A
 金剛經筆記序</talk>

陳了翁嘗云。佛法之要。只金剛一卷足矣。此經。於一
切有名有相。有覺有見。皆歸為虗妄。即宣尼一以貫
之之意也。了翁。于佛法不甚深入。而晚年所見及此。
余少時即誦此經。逢師請益。一師曰。莫看此經太纏
複否。余曰。然。師曰。前半卷是詶應住降伏之詞。後半
卷乃答發阿耨菩提之旨。非纏複也。余唯唯。既而憨
山大師以決疑。出示大意。謂佛說法三十年。上首猶
是懷疑。故此經隨空生所疑處。即便逐破。所謂疑悔
永已盡。安住實智中。而其旨。本于無着菩薩。以二十
七疑分經。菩薩契佛心印。憨師契菩薩心印。當無剩
義。隨拜受而流通焉。以余所聞。此經不隨分演說。且
有合于一貫之義者。其諦論止此。今蘊虗觀公所著
筆記。不竪識解。不畸宗派。奧原衍乎前喆。會萃昭乎
片靈。如撥沙逗金。剖石窺玉。無煩挈法與人。而家珍
躍如可獲。茲固顯白坦露。導發學人之正儀的也。良
繇觀公履踐真實。貌癯趣澹。道風肅然。宿為緇素所
傾慕。是以詮釋所至。行可標式。著準不徒。以詩偈垂
譽。則又余得之白法琮公所。推讚不置者也。噫嘻。凡
佛言語。孰為世間思惟心所測。順解一句。頭上安頭。
逆解一句。屋下架屋。況此經為上上人悟空菩薩。剖
決疑根者哉。云何具金剛眼。云何得金剛心。此在言
語道斷時。薦取觀公。即泥水婆心。恐不能含蜜說甜。
含甜說蜜。另下一番註脚也。旹
崇禎十年臘八前一日埽庵髯道人譚貞默合十謹
序

<talk>No. 478-B
 金剛般若波羅蜜經筆記自序</talk>

蓋聞。般若如大火聚。釋迦世尊。從此大冶爐中。煅煉
幾番。所以菩提場內。正覺初成。嘆云。奇哉奇哉。普見
一切眾生。皆有如來智慧德相。但以妄想執着。而不
證得。繇此觀之。則聖凡一體之旨可知矣。然我佛已
悟。眾生尚迷。向水月場中。多方設化。如長風之吹萬
竅。空谷之答眾響。良繇機感千差。法門無量。因指觀
月。猶隔纖雲。洗凡聖之情塵。純談般若。斷我法之妄
執。取譬金剛。空生以上求下化而興問端。世尊約自
利利他以通疑滯。廣修六度。無度可修。普化四生。無
生可化。菩提煩惱。類鏡像之妍[媏-而+(一/虫)]。生死涅槃等空華
之濃淡。法身寂滅。無而不無。應化隨緣。有而不有。演
說一偈。布施河沙身命。功不較多。受持全經。供養無
量諸佛。福不為廣。一念淨信。實相現前。非實非虗。超
情離見。則知着衣持鉢。孰運神通。趺坐游行。憑誰道
力。一經要旨。體用全彰。雖八萬法門。百千公案。何以
踰此哉。然離言妙性。不屬筌蹄訓詁繁辭。猶為剩語。
前賢往哲。註疏科文。秋菊春蘭。各擅其美。（觀）游心講
席。蓋亦有年。欲益將來。聊陳管見。緣茲像季。樂簡憚
繁。撮先彥之玄微。附鄙衷之陋見。命曰筆記。以質諸
方。然五百弟子各說身因。佛許無非正說。古語云。見
聞為種。八難超十地之堦。解行在躬。一生圓曠劫之
果。固有望於斯也。知我罪我。又何辭焉。旹
<pb n="132"/>
崇禎歲次丁丑佛生日武原崇福菴沙門如觀譔

<other>No. 478</other>
<sarticle>金剛般若波羅蜜經筆記</sarticle>

姚秦三藏法師　鳩摩羅什奉　詔譯
明西淅海鹽崇福庵沙門　如觀　註
金剛是喻。最堅最利。萬物不能加損。而能壞萬物
者。般若是法。此云智慧。智有決擇之功。慧有照了
之用。又智照諸法實相。慧了諸法無生。然有體有
用。肇論云。諸法實相。謂之般若。即金剛體堅。經云。
信心清淨。則生實相。又云。設化眾生。謂之漚和。即
金剛用利。經云。我應滅度一切眾生。而無有一眾
生實滅度者。又云。涉有未始迷虗。故常處有而不
染。經云。不應住色生心。不應住聲香味觸法生心。
又云。不厭有而觀空。故觀空而不證。經云。應無所
住而生其心。乃體外無用。用外無體。一念之力。權
實雙彰。不同二乘人空慧眼。故喻如金剛。波羅蜜。
此云彼岸到。喻涅槃妙心。若有我．法二執。則有分
段．變易二種生死。名為此岸。乘般若之舟楫。渡我
法之中流。離二種生死此岸。到菩提涅槃彼岸。故
名波羅蜜。問曰。真般若者。清淨如虗空。無知無見。
無作無緣。今釋迦出世。說法利生。令眾生離我法。
斷生死。修般若。證涅槃。然後如來示寂。則凡聖能
所。生滅修證。皆是妄情。何名真般若也。答曰。不然。
佛真法身。猶若虗空。應物現形。如水中月。水清月
現。月亦不來。水濁月昏。月亦不去。經云。不可以身
相得見如來。則應化非真實也。又云。譬如有人。身
如須彌山王。佛說非身。是名大身。此報身不可得
也。又云。無有少法可得。是名阿耨多羅三藐三菩
提。此法身無所得也。佛既無得。法豈可說。所以世
尊談經三百餘會。說法四十九年。未嘗說着一字。
淨名云。三轉法論於大千。其轉本來常清淨。經云。
若見如來有所說法。即為謗佛。無法可說。是名說
法。能化既爾。所化亦然。煩惱本空。我法何有。既無
二執。奚用斷除。如兔角龜毛。名實俱妄。經云。我相
即是非相。人相眾生相壽者相即是非相。所言法
相者。如來說即非法相。譬如幻瞖。妄見空花。幻瞖
若除。空花奚有。眾生煩惱。妄見生死。煩惱若除。生
死安在。如皮既不存。毛何所附。圓覺云。生死與涅
槃。凡夫及諸佛。同為空花相。經云。一切眾生。即非
眾生。我法所照之境。般若能照之心。我法本空。誰
為所照。既無所照之境。則無能照之心。能所雙忘。
修即無修。經云。以無我。無人。無眾生。無壽者。修一
切善法。即得阿耨多羅三藐三菩提。須菩提。所言
善法者。如來說即非善法。是名善法。煩惱與菩提。
生死及涅槃。皆對待之辭也。然離煩惱。得菩提。斷
生死。證涅槃。乃隨他意語。非如來稱性之談。以般
若智。照煩惱本空。菩提焉有。生死原寂。涅槃安寄。
放光云。菩提有所得耶。答曰。不也。無所得耶。答曰。
不也。亦有亦無得耶。答曰。不也。非有非無得耶。答
曰。不也。然則都無所得耶。答曰。不也。以無所得而
得也。是故得無所得也。肇云。眾生非眾生。誰為得
之者。涅槃非涅槃。誰為可得者。經云。實無有法。得
阿耨多羅三藐三菩提。實無眾生得滅度者。般若。
能證之智。涅槃。所證之理。修即無修。則無能證之
智。證即無證。則無所證之理。忘能所。滅影像。盤山
云。光非照境。境亦非存。光境俱忘。復是何物。化緣
既畢。入滅歸真。如薪盡火滅。法華云。若見如來常
在不滅。不能生難遭之想。恭敬之心。是故如來雖
不實滅。而言滅度。譬如醫師。為治狂子故。實在而
言滅。故云。常在靈鷲山。及餘諸住處。楞伽云。無有
涅槃佛。無有佛涅槃。遠離覺所覺。是二悉俱離。莊
<pb n="133"/>
生云。適來。夫子時也。適去。夫子順也。安時而處順。
哀樂不能入也。指窮於為薪。火傳也。不知其盡也。
經云。無所從來。亦無所去。故名如來。此則滅無所
滅也。然則涅槃虗而無相。般若寂而無知。本無生
死起滅。亦無煩惱縛脫。以如如智契如如理。理外
無智。智外無理。理智雙泯。絕言絕思。是以釋迦摩
竭掩室。淨名毗耶默然。空生岩中晏坐。帝釋滿空
雨花。豈曰無辯。辯所不能言也。經者。常也。三世諸
佛不易故。又云。徑也。通凡入聖之路故。因空生請
問經名。世尊答云是經名為金剛般若波羅蜜。筆
記者。閒暇時。信筆而記。非敢言註也。然佛說法。分
為五時。般若即當第四時。又般若分八部。大般若。
放光般若。光讚般若。道行般若。小品般若。金剛般
若。實相般若。摩訶般若。此即大般若中第五百七
十七卷。又外有六譯。後秦羅什。後魏菩提留支。陳
朝真諦。隋朝笈多。唐初玄奘。大周義淨。今所傳。即
秦譯也。
如是我聞。一時。佛在舍衛國祗樹給孤獨園。與大比
丘眾千二百五十人俱。爾時。世尊食時。着衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已。敷座而坐。
此序分也。如是者。指法之辭。我聞者。集經人因佛
立言。證法有所傳授。一時者。師資雅合之時。佛者。
說法之主。舍衛。此云聞物。祗樹。戰勝太子所捨之
樹。給孤獨園。須達長者所買之園。乃說法之處。大
比丘。是果上阿羅漢千二百五十人。憍陳如五比
丘。三迦葉兼徒一千。舍利弗。目犍連。各兼徒一百。
耶舍長者五十人。經舉大數。故略五人。俱者。一時
一處。此常隨眾。非無餘眾。夫聖賢應化。影響相符。
敲唱俱隨。接拍成令。易云。同聲相應。同氣相求。雲
從龍。風從虎。聖人作而萬物覩。本乎天者親上。本
乎地者親下。亦各從其類也。爾時者。乃眾集之時。
世尊者。天上天下。唯佛獨尊。食時者。乞食之時。是
日初分。乞食易得。不惱自他。著衣持鉢者。著大衣。
持應量器。園在城外。故入城乞食。次第者。佛心平
等。慈無偏利。以己等心而化。令彼等心而施。能成
無量功德。淨名云。於食等者。於法亦等。乞食已。還
至園中。飯食訖者。言喫食已竟。於中後時。收大衣。
著七條。洗應量器。復洗足者。佛行足不履地。示同
凡情。為後人軌則。敷座而坐者。如常敷座。結跏趺
坐。然諸經發起。各有緣由。此經以乞食因緣發起
者。要顯世尊不住相行乞。令彼不住相布施。若非
般若大用現前。何能動而常靜。靜不離動。無知而
無所不知。無為而無所不為。知即無知。為即無為。
人天大眾。孰能會之。序分竟。
時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。云何應住。云何降伏其心。佛言。善
哉。善哉。須菩提。如汝所說。如來善護念諸菩薩。善付
囑諸菩薩。汝今諦聽。當為汝說。善男子．善女人。發阿
耨多羅三藐三菩提心。應如是住。如是降伏其心。唯
然。世尊。願樂欲聞。
此正宗分中。空生發問之文。時者。敷座之時。德重
年高。故名長老。須菩提。此云空生。解空第一。般若
會中轉教菩薩。故為當機而發起。即窮子喻。密遣
二人是也。讚佛希有者。言佛日用妙處。他人不知。
空生覷破。故云希有。如涅槃會上。世尊拈華。迦葉
微笑。二人默識心通。如出一律。善者。能也。護念者。
愛護注念也。付囑者。交付囑託也。具云菩提薩埵。
此云覺有情。護念。與智慧力。令上求佛果。付囑。與
教化力。令下化眾生。阿耨多羅。此云無上。三藐。此
云正等。三菩提。此云正覺。空生意謂。未發大心。妄
<pb n="134"/>
有所住。不能降伏其心。既發大心。云何護念。令其
安住。不墮偏邪。云何付囑。令其降伏。不落凡情。佛
讚善哉善哉者。重言空生所讚之善。如汝所說者。
稱其當理。如來果能護念付囑諸菩薩。真實不虗。
汝今諦實而聽。吾當委細而說。莊子云。無聽之於
耳。而聽之以心。心也者。虗而待物者也。先總答大
義。既發上求下化之心。我當護念。應如是正覺安
住。我當付囑。應如是正等降伏其心。又云。如是者。
總指依菩提心安住。依菩提心降伏。即文殊白槌
云。諦觀法王法。法王法如是。亦不異此。唯然者。敬
對之辭。即曾子曰。唯。言應之速。而無疑也。若論空
生本地風光。如良馬見鞭。追風千里。不勞世尊重
重啟齒。但為眾中不了。俯就群機。故云願樂欲聞。
安住降心深奧之法也。
佛告須菩提。諸菩薩摩訶薩應如是降伏其心。所有
一切眾生之類。若卵生．若胎生．若溼生．若化生。若有
色．若無色。若有想．若無想．若非有想非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相．人相．眾生相．壽者相。即非菩薩。
此總答降伏之文。正顯世尊付囑意。然度生無我。
即是降心。捨生調心。是小乘法。實假眾生以自度。
故問降心。而教以度生之法也。智者大師云。降心
約願。安住約行。菩薩發心。先願後行。故先總答降
伏。次答無住。無著云。此文為發心住。若發心。即願
也。先牒問辭標起云。應如是正等降伏其心。所有
一切眾生之類。總指所化之眾。卵生。魚鳥龜蛇。胎
生。人畜龍仙。溼生。含蠢蝡動。化生。轉蛻飛行。有色。
即四禪。無色。即四空。有想。即空識二處。無想。即無
所有處。非有想非無想。即非想非非想處。如上所
有無邊眾生。菩薩發願。一一度盡。不欲令得人天
有漏。小果聲聞。皆令得入無餘涅槃而滅度之。無
餘者。五住究盡。二死永忘。涅槃。此云滅度。滅盡諸
苦。度生死海。涅槃滅度。華梵兼舉之辭。然雖度盡
無量眾生。不見有一眾生得滅度者。以一切眾生
即寂滅相。不復更滅。淨名云。彌勒如。眾生如。一如
無二如。彌勒得滅度。一切眾生亦得滅度。以生佛
體同故。徵云。菩薩度生。應見所化之機。革凡成聖。
若云無生可度。則無能度之人。釋云。若見有所度
之眾生。能度之菩薩。即有我人眾生壽者。則不名
為發心菩薩。是凡夫矣。我相者。於五蘊中計我。人
相者。計我趨於餘趣為人。眾生相者。計五蘊和合
而生。壽者相。計我受一期長短果報。不出自他憎
愛四字。圓覺云。菩薩眾生。皆為幻化。幻化滅故。無
取證者。又云。生死涅槃。猶如作夢。安有能化之菩
薩。所化之眾生。脫生死。證涅槃也。
復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
此總答應住之文。以顯世尊護念意。然布施不住
相。即是安住。若廢事求理。如捨像求鏡。實假布施
以安住。故問應住。而教以布施之法也。初總標。菩
薩於法。應無所住。行於布施。法者。即六塵根身器
界。及出世間四諦。十二因緣。六度萬行。菩提涅槃
等一切諸法。應無所住。理也。行於布施。事也。無住
行施。即理而事。行施無住。即事而理。理事不二。心
法雙忘。然後為至也。若論菩薩萬行。廣博無涯。何
但云布施。以萬行不離六度。六度以檀波為總。檀
即資生施。戒．忍即無畏施。進．禪．慧即法施故。或云。
<pb n="135"/>
六根不住六塵。即是布施。此廢事求理。如撥波求
水。或將四事六塵行施。以求世出世間果報。此迷
理逐事。如棄海認漚。殊不知正施四事六塵時。即
不住相。方為理事雙彰。下別釋。所謂不住色等六
塵相布施。廣則不住五陰。十二處。十八界。七大。四
諦。十二因緣。六度萬行。菩提涅槃等布施。結云。菩
薩應如是布施。不住於相。雖今時門頭。不捨一法。
然實際理地。不受一塵。終日為而無所為。終日作
而無所作也。徵云。菩薩行施。本為得福。今離相行
施。得何功德。釋云。若菩薩能離相布施。施契性空。
空性無邊。福德無邊。故云。其福德不可思量。永嘉
云。住相布施生天福。猶如仰箭射虗空。勢力盡。箭
還墜。招得來生不如意。爭是無為實相門。一超直
入如來地。然世間諸物。無以為譬。故舉廣大無涯。
不可思量。十方虗空。與空生問答。下乃合明。菩薩
無住相布施。所有福德。亦如十方虗空。不可思量。
結勸云。菩薩但應無住行施所教而住。世尊首答
不住相。後云如所教住者。所謂無住而住。住而不
住。肇云。人之所謂住。我則言其去。人之所謂去。我
則言其住。然則去住雖殊。其致一也。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
此別明應住之文。前云不住相布施。恐空生未解。
故以如來果上身相而發明之。若以身相見如來。
則住相矣。中峯云。此破執相滯見虗妄情習。智者
云。安住。約實智道。降伏。約方便道。若論修行。先實
後權。故別答中先明安住。重請之後。別明降伏也。
初問。可以身相見如來不。身相者。應化也。如水中
月。如來者。法身也。如太虗空。若以身相。見如來。則
認妄為真。如演若達多。以鏡照面。愛鏡中頭。眉目
可見。嗔責己頭。不見面目。無狀狂走。空生悟得無
相法身。答云。不可以身相得見如來。有相之身。生
住異滅。去來坐臥。有作有為。無相法身。不墮諸數。
離能所相。孰可見之。起信云。以諸佛法身。無有彼
此色相迭相見故。徵云。聞名覩相。罪滅河沙。今不
可以相見。是何所以。釋云。如來所說身相。如明鏡
現像。來無所黏。過無踪跡。當體虗妄。故云。不可以
身相得見如來。佛與空生。擴而充之。不唯我佛身
相是妄。一切凡聖依正有為之相。盡是虗妄。從妄
見生。本無實體。起信云。一切諸法。唯依妄念而有
差別。若離心念。則無一切境界之相。猶恐離色觀
空。別求無相法身。故云。若見諸相非相。即見如來。
但了妄無自性。全體即真。不唯應化是法身。即山
河大地。同轉根本法輪。鱗甲羽毛。普現色身三昧。
華嚴云。若人欲識真空理。心內真如還徧外。情與
無情共一體。處處皆同真法界。楞嚴云。見與見緣
并所想相。如虗空華。本無所有。此見及緣。元是菩
提妙淨明體。上文破我相竟。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人不於一佛二佛三四五佛而種善根。已於無
量千萬佛所種諸善根。聞是章句。乃至一念生淨信
者。須菩提。如來悉知悉見。是諸眾生得如是無量福
德。何以故。是諸眾生無復我相．人相．眾生相．壽者相。
無法相。亦無非法相。何以故。是諸眾生若心取相。即
為著我人眾生壽者。若取法相。即著我人眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說。汝等比丘。知
我說法。如筏喻者。法尚應捨。何況非法。
此明能信不住相經福德智慧之文。前云。凡所有
<pb n="136"/>
相。皆是虗妄。若見諸相非相。即見如來如是章句。
眾生難信。故問頗有眾生。得聞如是言說章句。生
實信不。頗。能也。名詮自性。句詮差別。章則解句。於
一切法。能信般若。是為實信。離般若外。皆非正信。
佛告空生。莫言不信。如來滅後。鬬諍堅固之時。有
持戒修福之人。能解非相見佛。不離自心。自心超
信。還信自心。故云能生信心。以此為實。持戒修福
者。要顯五度之福。皆以般若而為其本。當知能生
信心之人。不但於少佛所。種諸善根。已於過去無
量佛所。種諸善根。善根者。即般若種子。能生菩提
妙果。種者。植也。於諸佛所。發菩提心。法華云。譬如
有人。至親友家。以無價寶珠。繫其衣裏。其人醉臥。
都不覺知。起已遊行。於後親友。指示其珠。得大饒
富。繫珠者。緣因佛性也。示珠而得者。了因佛性也。
正因佛性。無論有佛無佛。聞法不聞法。本自具足。
若無緣了。終不能得。起信云。如木中火性。是火正
因。若無人知。不假鑽研。火終不發。下以劣況勝。聞
是章句。不但實信。乃至一念淨信之人。唯佛智悉
知。佛眼悉見。是諸淨信眾生。得如是十方虗空不
可思量之福德。但言信。不言解行者。以信為道源
功德母。長養一切諸善法。淨者。遠離我法二執。一
念者。顯其時之甚促。如一葉落。天下秋。一塵起。大
地收。縱百千劫修行成道之事。皆不越此一念之
中。老子云。合抱之木。發於毫末。千里之行。始於足
下。次明淨信之智慧。徵云。何故淨信眾生。得如來
悉知悉見。釋云。是諸眾生。無復我相．人相．眾生相．
壽者相。無法相．亦無非法相。四相解於前。執有布
施．持戒等心。名法相。執無施戒等心。名非法相。無
四相。則不住有。無法相。則不住空。無非法相。則不
住斷滅。前四相。是我執。後二相。是法執。無四相。破
外道凡夫。無法相。破內凡聲聞。無非法相。破增上
慢菩薩。離二執故。得佛悉知悉見。徵云。何故無我
相．法相。釋云。若心取我相。即著四相。若取法相。亦
著四相。以法相中。雖無現行煩惱。尚有無明種子。
不出證悟了覺四字。徵云。取法相。何故亦著四相。
釋云。取非法相。亦著四相。何況取法相。以後釋前
也。圓覺云。心如幻者。亦復遠離。遠離為幻。亦復遠
離。離遠離幻。亦復遠離。得無所離。即除諸幻。是取
法．非法著相之故。不應取法。及非法相。以是不應
取法義故。如來恒常說言。知我說法。猶如筏喻。眾
生執有如河。如來說空法如筏。二乘執空如河。如
來說不空法如筏。不過以言遣執。不應如言執義。
以此觀之。無定相法。尚且應捨。何況報相滯見之
妄法。而不捨乎。圓覺云。修多羅教。如標月指。若復
見月。了知所標畢竟非月。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法。如來可
說。何以故。如來所說法。皆不可取．不可說．非法．非非
法。所以者何。一切賢聖。皆以無為法而有差別。
此明不住法相之文。空生因聞佛非色相法尚應
捨。若佛與法。二俱無有。云何佛得菩提。現今說法。
佛舉此二以問空生。空生能解佛義。答言。無有定
法。名大菩提。亦無定法可說。無定法可得者。定者。
實也。又一定也。但盡凡情。別無聖解。無有一法可
得。名大菩提。經云。無有少法可得。是名阿耨多羅
三藐三菩提。然不可以有取。不可以無取。經云。如
來所得阿耨多羅三藐三菩提。於是中無實無虗。
無定法可說者。世尊五時設化。如空拳誑小兒。無
有實法與人。況法無定相。如何言說。肇云。欲言其
有。無相無形。欲言其無。湛以之靈。聖智之用。未始
暫廢。求之形相。未暫可得。楞嚴云。圓滿菩提。歸無
所得。但有言說。都無實義。徵云。何故無定法可得
<pb n="137"/>
可說。釋云。如來所說法。非有非無。故不可取。不可
說也。非法者。非有法也。非非法者。非無法也。下總
徵非法非非法。單釋無定法可得。不但我佛如是。
一切四果三賢十聖。皆以無分別真如為法。而修
證自有差別。無為法。真諦理也。而有差別。俗諦用
也。智者云。無為雖一。解有明昧淺深差別。肇云。如
人斬木。去尺無尺。去寸無寸。修短在於尺寸。不在
無也。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。
此校量持經福德之文。空生已悟無得無說之旨。
如何得福。初舉劣福以問。三千大千者。一四天下。
一須彌。一日月。欲色無色諸天。為一世界。數至一
千。為小千。一千小千為中千。一千中千為大千。總
別兼舉。故名三千大千。七寶者。金．銀．琉璃．頗梨．真
珠．珊瑚．瑪瑙。假若有人。將七寶充滿大千世界布
施。得福多不。空生答言。甚多。若福德有實。則福不
多。以福德性空。是故說多。佛與空生發明經福超
勝。若人於此無佛無法經中。受持乃至四句偈等。
如凡所有相。皆是虗妄。若見諸相非相。即見如來。
詮義究竟者。復為他人解脫。其福勝彼。下明超過
所以。一切諸佛。及菩提法。從此經出。一切諸佛者。
報化也。菩提者。法身也。持說能為報化生因。為法
身了因。既悟法身。則報化隨之矣。如六祖聞客誦
金剛經。應無所住而生其心。豁然大悟。舍利弗云。
從佛口生。從法化生。前云無佛無法。今云佛法從
此經出。豈不自語相違。故云。所言佛法者。世俗諦
之言耳。第一義中。元無佛．法。故名即非佛．法。淨名
云。夫求法者。不著佛求。不著法求。不著僧求。當如
是求。趙州云。佛之一字。吾不喜聞。又云。記箇元字
脚在心。入地獄如射箭。世尊說法。如盤走珠。如珠
走盤。令人拿捉不定。又云。祖師心印。狀似鐵牛之
機。去則印住。住則印破。使人立脚不牢。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。我不作是念。我是離欲阿羅漢。世尊。我若作
是念。我得阿羅漢道。世尊則不說須菩提是樂阿蘭
那行者。以須菩提實無所行。而名須菩提是樂阿蘭
那行。
此明四果不取之文。前云無有定法可得。云何聲
聞各取自果。已下皆發明一切賢聖。皆以無為法
而有差別。佛問空生。須陀洹能作是念。得初果不。
意謂若作念得初果。即著四相。空生答言。不作是
念。能得初果。下以名釋義。須陀洹此云入流。斷三
界八十八見惑。七往天上。七來人間。然已入聖流。
名為入流。不是別有所入。但由不入六塵。是名入
流。若作是念。我得初果。即著四相。復問。斯陀含能
作是念。得二果不。答言。不作是念。斯陀含此云一
<pb n="138"/>
往來。斷欲界前六品思惑。一往天上。一來人間。得
阿羅漢。而實無往來之心。是名一往來。若作是念。
我得二果。即著四相。復問。阿那含能作是念。得三
果不。答言。不作是念。阿那含此云不來。斷欲界九
品思惑。一往天上。寄居五不還天。不來人間受生。
故名不來。而實無不來之心。若作是念。我得三果。
即著四相。復問。阿羅漢能作是念。我得道不。以得
盡無生智。聲聞道極。故以道為名。答言。不作是念。
阿羅漢此云無學。斷盡三界九地。八十一品思惑。
究極真理。無法可學。名為無學。若作是念。得第四
果。即著四相。此四相。乃法執種子。向下空生引己
所證。令人生信。佛說我得無諍三昧。以為人中第
一。是離欲阿羅漢。無諍者。不惱眾生。能令眾生不
起煩惱。三昧。此云正定。得阿羅漢。離煩惱障。得無
諍。離三昧障。三界煩惱。但有貪心。總名為欲。我不
作念。我是離欲阿羅漢。下反釋。我若作念。我得離
欲阿羅漢。即著四相。佛則不說我是樂阿蘭那行
之人。阿蘭那。此云無諍。又云寂靜。下順釋。以我不
作是念。世尊說我是樂阿蘭那行。
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩應如是生清淨心。不應住色生心。不應
住聲香味觸法生心。應無所住而生其心。須菩提。譬
如有人。身如須彌山王。於意云何。是身為大不。須菩
提言。甚大。世尊。何以故。佛說非身。是名大身。
此明菩薩不取。及小結無定法可得之文。前云四
果不可取。釋迦因中。為善慧童子。布髮掩泥。五華
供佛。悟無生忍。受然燈記。豈無所得。故世尊問之。
空生答言。實無所得。然燈所說。如長風之吹萬竅。
有竅則鳴。無竅則寂。善慧彼時。悟無生忍。境空心
寂。果記菩提。寂滅性中。了無所得。二祖見達磨。問
云。乞師安心。磨言。將心來與汝安。二祖云。覔心了
不可得。磨言。與汝安心竟。又恐空生作念。釋迦雖
無所得。菩薩豈非莊嚴佛土。故問之。答云。實無莊
嚴。所言莊嚴佛土者。今時門頭耳。實際理地。即非
莊嚴。淨名云。欲得淨土。當淨其心。隨其心淨。即佛
土淨。是名莊嚴者。無為無所不為。無作無所不作。
玄談云。觀空。則萬行沸騰。下小結無得之文。是菩
薩無土可嚴之故。應如是不住相生清淨心。若住
相生心。觸處皆妄。寂然不動。感而遂通。殊途同歸。
何思何慮。不應住六塵生心者。境由心現。心逐境
生。心境交加。以物交物。則引之而已矣。楞嚴云。自
心取自心。非幻成幻法。若了心外無法。法外無心。
則根根塵塵。咸是菩提妙淨明體。楞嚴云。不取無
非幻。非幻尚不生。幻法云何立。上言心境不二。體
用一如。猶恐空生捨用求體。離境覔心。墮於偏小。
永嘉云。厭有著空病亦然。猶如避溺而投火。故云。
應無所住而生其心。無住。體也。生心。用也。無住生
心。即體而用。生心無住。即用而體。如明鏡當臺。妍
則現研。醜則現醜。了無踪跡。師祖問南泉云。摩尼
珠人不識。如來藏裡親收得。如何是藏。答云。王老
師與汝往來者是。又問。不往來者。答曰。亦是藏。復
問。如何是珠。南泉喚師祖。祖應諾。南泉云。去汝不
會我語。頌云。往來不往來。秪這皆是藏。喚應不喚
應。秪這皆是珠。前不住相布施文畢。以果上應化
身相發明。今無有定法得菩提文畢。以果上報身
相發明。初問。報身佛相。如須彌山王。可為大不。答
言。甚大。須彌。此云妙高。四寶所成曰妙。超出群峰
曰高。下明大之所以。佛說非身者。本性空故。是名
大身者。即第一義故。
須菩提。如恒河中所有沙數。如是沙等恒河。於意云
<pb n="139"/>
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德勝前福德。復次。須菩提。
隨說是經。乃至四句偈等。當知此處。一切世間．天．人．
阿修羅。皆應供養。如佛塔廟。何況有人盡能受持讀
誦。須菩提。當知是人成就最上第一希有之法。若是
經典所在之處。即為有佛。若尊重弟子。
此校量持說福勝以顯經勝之文。前無得無說文
畢。以七寶充滿一大千世界布施。不及持經之福。
此一切賢聖。皆以無為法而有差別文畢。以七寶
充滿沙河中沙數大千世界布施。不及持經之福。
由經義轉深。校量轉勝。初問。約多河以數沙。如恒
河中沙。盡作恒河。沙河中沙。是為多不。答言。甚多。
次問。約多河以彰施福。若人以七寶充滿沙河中
沙數大千世界布施。得福多不。答言。甚多。佛告空
生下。約多福以顯經勝。若人受持此經一四句偈。
及為人說。其福勝彼。中峯云。七寶布施。不免生心
住相。受持般若。於心無所生。於相無所住。故福勝。
不但略持經人功德殊勝。略持經之處。一切天人
皆應供養。如佛塔廟。梵語窣堵波。此云方墳。塔者。
邊國訛語。廟。貌也。安佛舍利名塔。安佛形像名廟。
何況有人下。言廣持經人之益。盡能受持。不止一
四句偈。當知是人成就最上第一希有之法。言得
般若。成無上佛果菩提。下明全經所在之處。具足
三寶。即為有佛者。經顯法身。依法身有報化。前云。
一切諸佛。及諸佛阿耨多羅三藐三菩提法。皆從
此經出。若尊重弟子者。經顯無為。依無為有三乘。
前云。一切賢聖。皆以無為法。而有差別。
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。須菩提。於意云何。
如來有所說法不。須菩提白佛言。世尊。如來無所說。
須菩提。於意云何。三千大千世界所有微塵是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。須菩提。
於意云何。可以三十二相見如來不。不也。世尊。不可
以三十二相得見如來。何以故。如來說。三十二相。即
是非相。是名三十二相。須菩提。若有善男子．善女人。
以恒河沙等身命布施。若復有人。於此經中。乃至受
持四句偈等。為他人說。其福甚多。
此明無定法可說之文。空生既聞持經成就希有
之法。故問此經何名。云何奉持。佛告以金剛般若
波羅蜜之名。以般若照破我法二執。了生死即涅
槃。達煩惱即菩提。如度生無我。布施不住相之意。
以其體堅。萬物不能壞。書云。不曰堅乎。磨而不磷。
又云。仰之彌高。鑽之彌堅。莊生云。大浸稽天而不
溺。大旱金石流。一山焦而不熱。以其用利。故能壞
萬物。書云。無意。無必。無固。無我。又云。剋己復理。因
具堅利二義。故喻金剛。用不住相名字。奉持名中
之義。徵云。何故持名中義。釋云。第一義中。無名字
故。即非般若。起信云。離言說相。離名字相。離心緣
相。老子云。道可道。非常道。名可名。非常名。無名。天
地之始。肇云。物無當名之實。名無得物之功。物無
當名之實。非物也。名無得物之功。非名也。名實無
當。萬物安在。如兔角龜毛。皆名實無當者。是名般
若者。玄談云。湛湛忘言。教海之波瀾浩汗。恐空生
未達般若性空。謂有言說。故問如來有所說法不。
空生既悟名即無名。便解說即無說。答言。如來無
所說。如洪鐘待扣。大扣則大鳴。小扣則小鳴。不扣
<pb n="140"/>
則不鳴。當其扣時。元非有聲。縱不扣時。未嘗無聲。
永嘉云。默時說。說時默。大施門開無壅塞。向下將
前。校量世界微塵。問空生云。多不。答言。甚多。佛言。
既說即非般若。則非微塵。非世界。既說是名般若。
則是名微塵。是名世界。以一空一切空。一即一切
即。正顯無有定法可說。憨大師云。此明剎剎塵塵。
皆是遮那妙體。與雪浪大師。若合符節。前不住相
布施。則以應身相明之。次無定法可得。則以報身
相明之。今無定法可說。復以三十二相問之。答云。
既說非般若。非微塵。非世界。故云。即是非相。既說
是名般若。是名微塵。是名世界。故云。是名三十二
相。下以內財校量。倍顯經勝。如釋迦因中。捨身飼
虎。割肉代鴿。以至捨頭目髓腦。法華云。觀三千大
千世界。乃至無有如芥子許。非是菩薩捨身命處。
假若有人。以恒沙身命布施。所得福德。不若持經
福勝。彼捨身命。乃是住相。成有漏因。持說此經。是
不住相。成佛正因。
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。即生實相。當知是人。成就第一希有功德。世
尊。是實相者。即是非相。是故如來說名實相。世尊。我
今得聞如是經典。信解受持不足為難。若當來世。後
五百歲。其有眾生。得聞是經。信解受持。是人即為第
一希有。何以故。此人無我相．人相．眾生相．壽者相。所
以者何。我相即是非相。人相．眾生相．壽者相即是非
相。何以故。離一切諸相。即名諸佛。
此空生因名解無說義之文。既聞佛說般若。即非
般若。故深解義趣。感佛深恩。涕淚悲泣。言大事已
明。亦如喪考妣。讚佛希有者。前云希有。雖見世尊
妙處。未聞其說。今蒙開演。故真希有。下出希有所
以。佛說即非般若。甚深經典。我等小乘。但離四相。
已得人空。未離法相。不得法空。故未得聞是經。殊
不知佛以一音演說法。眾生隨類各得解。如華嚴
會上。二乘之人。有耳不聞圓頓教。即是此輩。葢法
無有差。機自異耳。書云。夫子之道。孰先傳焉。孰後
倦焉。譬之草木。區已別矣。有始有卒者。其惟聖人
乎。假若有人。得聞此經。信心清淨。即生實相。純真
無妄之謂信。自心起信。還信自心。信自心中。本無
我法。曰清淨。則契實相妙心。故云即生實相。實相
者。諸相無相。無相不相。諸相無相。不住生死。無相
不相。不住涅槃。非有非無。妙會中道。法華云。唯佛
與佛。乃能究盡諸法實相。論云。大乘因者。諸法實
相是。大乘果者。亦諸法實相是。又云。發心．畢竟二
不別。如是二心先心難。生實相是因。成就第一希
有功德是果。上文既云。即非般若。何故又云。即生
實相。以金屑雖貴。落眼成塵。為離實相分別之心。
故云。即是非相。圓覺云。我皆令入究竟圓覺。於圓
覺中。無取證者。古人云。過得荊棘林。斫倒旃檀樹。
是名實相者。不壞假名。而談實相。言我空生。已得
聖果。佛現在時。又非末法。聞此經典。能信自心。解
實相義。受持不失。不足為難。若未來世。又非正法。
設有眾生。未得聖果。得聞是經。信解受持。是人即
為第一希有。何故希有。此信解人。無復四相。故為
希有。何故無四相。以四相即是妄相。故應離之。非
相者。妄相也。前云。凡所有相。皆是虗妄。何故要離
四妄相。離一切妄相。即名諸佛。以生佛體同故。經
言。佛．心及眾生。是三無差別。永嘉云。諸佛法身入
我性。我性同共如來合。前云。若見諸相非相。即見
如來。圓覺云。知幻即離。不作方便。離幻即覺。亦無
漸次。
佛告須菩提。如是。如是。若復有人。得聞是經。不驚．不
怖．不畏。當知是人甚為希有。何以故。須菩提。如來說。
<pb n="141"/>
第一波羅蜜。即非第一波羅蜜。是名第一波羅蜜。須
菩提。忍辱波羅蜜。如來說非忍辱波羅蜜。是名忍辱
波羅蜜。何以故。須菩提。如我昔為歌利王割截身體。
我於爾時。無我相．無人相．無眾生相．無壽者相。何以
故。我於往昔節節支解時。若有我相。人相．眾生相．壽
者相。應生瞋恨。須菩提。又念過去於五百世作忍辱
仙人。於爾所世。無我相．無人相．無眾生相．無壽者相。
此明印讚推廣忍辱之文。上來空生呈解。故爾世
尊印讚如是如是者。重言所解之甚當也。下以劣
況勝。此經難信難解。非大乘根器。未免驚愕疑⿰忄⿱目大
怖畏。若復有人聞說般若。心中不驚。聞說即非。心
亦不怖。聞說是名。心亦不畏。當知是人甚為希有。
何況信心清淨。及信解受持者乎。下以法顯人。如
來說第一波羅蜜者。以諸度中。般若為最。能解般
若。故人亦希有。然般若即非般若。第一即非第一。
是名第一者。假言說故。下推廣忍即非忍。安耐曰
忍。毀害曰辱。能忍諸辱。故名忍辱。若有能忍所忍。
則著四相。不名波羅蜜。不見有能忍所忍。遠離四
相。故名波羅蜜。恐執情不了。故拂跡云。即非忍辱。
忍能所故。是名忍辱。假安立故。下引一生所成忍。
言我因中。修忍辱行。有歌利王。此云極惡。出獵疲
寢。宮人禮仙。王怒問僊。得四果不。皆答不得。割截
支體。天怒雨石。王⿰忄⿱目大懺悔。仙本無嗔。王亦無害。仙
體如故。我于彼時。無有四相。下反釋。我於昔時。若
有四相。即生嗔恨。嗔恨不生。故知無我。古人云。將
頭臨白刃。一似斬春風。老子云。善攝生者。兕無所
投其角。虎無所措其爪。兵無所容其刃。夫何故。以
其無死地。廣引過去五百生中。修忍辱行。遠離四
相。因得般若之功力也。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。是故佛說。菩薩心
不應住色布施。須菩提。菩薩為利益一切眾生故。應
如是布施。如來說。一切諸相。即是非相。又說。一切眾
生。即非眾生。須菩提。如來是真語者．實語者．如語者．
不誑語者．不異語者。須菩提。如來所得法。此法無實
無虗。須菩提。若菩薩心住於法而行布施。如人入暗。
則無所見。若菩薩心不住法而行布施。如人有目。日
光明照。見種種色。
此總結應住之文。是忍即非忍之故。菩薩應離一
切我法等相。發菩提心。前問云何應住。故結答云。
不應住六塵生心。則離一切相。應生無所住心。則
即一切法。無住生心。生心無住。則唯即與離。二無
所著。三祖云。莫逐有緣。莫住空忍。一種平懷。泯然
自盡。下反顯。若心有住。則是妄情。便著四相。故云
非住。非。即妄也。下照應前文。以不住色等生心。佛
說菩薩不應住色布施。下明欲知度生無我。即布
施不住相。故云菩薩為利益一切眾生故。應如是
不住相布施。下引證。如來常說一切諸相。即是非
相。即布施不住相。又說一切眾生。即非眾生。即度
生無我。此二相為表裏。恐空生不信。故以五語誡
勉之。真而不妄。實而不虗。如則稱理。不誑則無諂
曲。不妄始終一貫。以此五語。則所言者。當諦信而
無疑。復以心中所得無實無虗。故稱理而說。相即
非相。生即非生。法華云。如來如實知見三界之相。
非實非虗。非如非異。非實者。一空一切空。非虗者。
一即一切即。非如者。空而不空。非異者。有而不有。
前云。無有定法得菩提。無有定法可說。下喻明住
相不住相得失。先明住相之失。若菩薩心。住六塵
法行施。則著我相。如盲人入暗。無日光明。則無所
見。盲。喻無照理之智。暗中無日光明。喻無對治之
法。則不能見諸法實相。下明不住相之得。若菩薩
心。不住六塵布施。如人有目。喻有照理之智。日光
<pb n="142"/>
明照。暗則消滅。喻得對治之法。見種種色者。則見
諸法實相也。上文破法相竟。
須菩提。當來之世。若有善男子．善女人。能於此經受
持讀誦。即為如來以佛智慧。悉知是人。悉見是人。皆
得成就無量無邊功德。須菩提。若有善男子．善女人。
初日分以恒河沙等身布施。中日分復以恒河沙等
身布施。後日分亦以恒河沙等身布施。如是無量百
千萬億劫以身布施。若復有人。聞此經典。信心不逆。
其福勝彼。何況書寫．受持．讀誦．為人解說。須菩提。以
要言之。是經有不可思議．不可稱量．無邊功德。如來
為發大乘者說。為發最上乘者說。若有人能受持讀
誦。廣為人說。如來悉知是人。悉見是人。皆得成就不
可量．不可稱．無有邊．不可思議功德。如是人等。即為
荷擔如來阿耨多羅三藐三菩提。何以故。須菩提。若
樂小法者。著我見．人見．眾生見．壽者見。則於此經。不
能聽受讀誦．為人解說。須菩提。在在處處。若有此經。
一切世間．天．人．阿修羅。所應供養。當知此處。則為是
塔。皆應恭敬。作禮圍遶。以諸華香而散其處。
此明持經功德殊勝之文。先明得佛知見。其功德。
即前成就最上第一希有之法。下校量持經之福。
前二番約外財。第三番約內財。但言一河沙身命
布施。今第四番。約多劫中日日三時。以河沙身命
布施校量。初日分。早晨也。中日分。日中也。後日分。
晚間也。身命之多。言事大。經劫之久。言日長。所得
福德。尚不及信經之福。何況及受持解說之功德。
下顯法勝人尊。是經功德。不可思議者。言離相之
法。如十方虗空不可以心思惟。以言議論也。不可
稱量者。不可以言稱謂。以意度量也。無邊功德者。
以稱性無涯。故功德亦無邊也。如來為發大乘人
說。則二乘不及。為發最上佛乘人說。則非三賢境
界。故能持說此經。唯佛知見是人。成就不可思議
功德。此人即為荷擔佛果菩提。背負曰荷。在肩曰
擔。一切佛法從此經出。猶如重擔。能發大心。則全
身擔荷。偈云。空劫已前無影樹。撑天柱地赤條條。
新州有箇賣柴漢。收拾將來一擔挑。徵云。何故持
說此經。便為荷擔菩提。釋云。若樂小法之二乘。見
有理事修證。即著四見。不能於此經中受持解說。
四見者。即前四相。由著見故著相。相即見故。今樂
大法。無四見。故能荷擔菩提。下明處勝。以顯人勝。
不拘天上人間。若有此經。天龍八部皆應供養。雖
無有塔。即為有塔。藏佛法身舍利。皆應作禮。散華
以為供養。昔有一善書人。於虗空中寫金剛經。樵
牧避雨。皆向其處。常聞天樂之聲。後有梵僧過而
見之。誰人書金剛經於此。方知前人書經之騐。空
中無跡。尚爾作樂供養。何況全經所在之處。而無
天龍供養乎。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業則為消滅。當得阿耨多羅三藐三菩提。須菩
提。我念過去無量阿僧祗劫。於然燈佛前。得值八百
四千萬億那由他諸佛。悉皆供養承事。無空過者。若
復有人。於後末世。能受持讀誦此經。所得功德。於我
所供養諸佛功德。百分不及一。千萬億分．乃至筭數
譬喻所不能及。須菩提。若善男子．善女人。於後末世。
有受持讀誦此經。所得功德。我若具說者。或有人聞。
心則狂亂。狐疑不信。須菩提。當知是經義不可思議。
果報亦不可思議。
此明轉重令輕之文。前云持說此經之人。成就不
可思議功德。則世人當恭敬供養。何故被人輕賤。
此人過去所造惡業。應墮三惡道中。以持說此經
故。轉重罪令輕受。但招今世輕賤之報。則過去重
罪。盡皆消滅。當得佛果菩提。下校量持經功德。前
約外財內財布施眾生校量。今約供養諸佛校量。
<pb n="143"/>
我念然燈佛已前。供養多佛之福。不及持經功德。
以有相無相差別故。百分不及一者。言供佛功德。
百分。不及持經之一分也。下明具聞生疑。狐疑不
信者。狐獸名。因多疑。故取喻之。疑則不信。信則不
疑也。下總結。當知是經義不可思議者。如來為發
大乘人說。為發最上佛乘人說故。果報亦不可思
議者。當得阿耨多羅三藐三菩提故。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相．人相．眾生相．壽者相。即非菩薩。所以者何。須菩
提。實無有法發阿耨多羅三藐三菩提心者。
此別明降伏之文。智者云。此文二周重說。或為後
來。或為鈍根。中峯云。空生復理最初之問。世尊亦
如前答。空生意謂應住已明。別有降心之法。故重
問發菩提心。云何應住降伏。佛亦知空生意。將前
總答降伏之文。而發明之。不過換湯不換藥耳。何
者。布施不住相。即度生無我。度生無我。即布施不
住相。初非兩事。答云。發菩提心。起度生心。滅度無
量眾生。即利他之心也。如是度盡眾生。不見有生
可度。即降心無我。徵云。菩薩度生應有能化所化。
脫生死。證涅槃。云何不見有生可度。釋云。若見有
生可度。則有四相。非菩薩矣。經言。諸佛心內眾生。
心心作佛。則不見有所化之眾生。能化之菩薩。所
證之涅槃。張拙云。涅槃生死等空華。徵云。何故有
我非菩薩。無我名菩薩。釋云。若有法發菩提心。則
有我相。既無法發菩提心。則無我相。誰能度眾生
乎。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世。當得作佛。號釋
迦牟尼。以實無有法得阿耨多羅三藐三菩提。是故
然燈佛與我授記。作是言。汝於來世。當得作佛。號釋
迦牟尼。
此明因中無法得菩提之文。前云無法發菩提心。
則無菩薩。云何釋迦修菩薩行。故引應住菩提無
得。以明無法發菩提心。無生可度。先引因中無法
可得之義。以問空生。如來於然燈佛所。有法得菩
提不。然燈。乃釋迦第二阿僧祗劫中所值之佛。空
生答言。善慧童子。於然燈佛所。無有法得菩提。佛
讚如是者。言其所解無謬。然燈佛所。實無有法得
菩提。以煩惱即菩提。煩惱性空無所得。則菩提亦
無所得。下反釋。若我有法可得。然燈則不授記。下
正釋。以無法可得。故與我授記。梵語釋迦牟尼。此
云能仁寂莫。言應化無為之義。若論正位中。則無
記與不記。於偏位中。故有授記。古語云。萬籟有心
聞不得。孤岩無耳自知音。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說。一切法皆是佛法。
須菩提。所言一切法者。即非一切法。是故名一切法。
須菩提。譬如人身長大。須菩提言。世尊。如來說。人身
長大。即為非大身。是名大身。
此明果上無法得菩提之文。言因中無菩提可得。
則果上無諸佛如來。故云。如來者。即諸法空義。以
諸法空名如來。心經云。是諸法空相。楞嚴云。性色
真空。先遮錯解。若有人言。如來果上得菩提。是人
<pb n="144"/>
不解我所說義。下示正見。實無有法得菩提。即諸
法如義。下轉釋。復恐有人生謗。若言無得。則墮斷
滅。故云。如來所得菩提。無實無虗。無實者。則非有。
無虗者。則非無。若言有。是常見。若言無。是斷見。亦
有亦無。相違見。非有非無。戲論見。古人云。離四句。
絕百非。請師直指西來意。前云。無有定法得菩提。
然此真如。非別有體。即一切諸法。非有非無。皆是
佛法。放光云。空無邊。當知般若亦無邊。色無邊。當
知般若亦無邊。古人云。青青翠竹。無非般若真如
境。欝欝黃華。咸是菩提妙假心。下拂跡。即非一切
法。是無實。是名一切法。是無虗。前應住無定法可
得文畢。以報身不可得發明。今降伏無菩提可得。
以法身不可得發明。故問空生。一切法。皆是佛法。
是真如體。遍一切處。可為大矣。空生答言。法身長
大。遠離諸相。故名非大身。是名大身者。真如不滅
故。
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法名為菩薩。是
故佛說。一切法無我．無人．無眾生．無壽者。須菩提。若
菩薩作是言。我當莊嚴佛土。是不名菩薩。何以故。如
來說。莊嚴佛土者。即非莊嚴。是名莊嚴。須菩提。若菩
薩通達無我．法者。如來說名真是菩薩。
此合明無生可度之文。前云。釋迦無菩提可得。則
知無法發菩提心。亦無眾生可度。故云。菩薩亦如
是。若作是言。我當度生。則有四相。不名菩薩。以無
有法。遠離四相。名為菩薩。是無法之故。佛說一切
菩薩眾生法。無有四相。引應住中莊嚴佛土之事
以明。若見有土可嚴。即著四相。不名菩薩。以無土
可嚴。故云即非莊嚴。是名莊嚴者。世俗諦故。下雙
結。既有生可度。有土可嚴。非為菩薩。何者名為菩
薩。若菩薩通達無我相．法相者。真是菩薩。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。須菩提。於意云何。如恒河
中所有沙。佛說是沙不。如是。世尊。如來說是沙。須菩
提。於意云何。如一恒河中所有沙。有如是沙等恒河。
是諸恒河所有沙數。佛世界如是。寧為多不。甚多。世
尊。佛告須菩提。爾所國土中。所有眾生。若干種心。如
來悉知。何以故。如來說。諸心皆為非心。是名為心。所
以者何。須菩提。過去心不可得。現在心不可得。未來
心不可得。
此明佛具五眼。故知一切眾生。即非眾生之文。初
問。如來有肉眼不。答言。如來有肉眼。乃至佛眼亦
如是。肉眼。見障內色。約凡夫。天眼。見障外色。約四
果。阿那律陀。得半頭天眼。觀大千世界。猶如掌中
庵摩羅菓。佛得全頭天眼。徹見人中無數世界不
以二相。慧眼。根本智照真理。約辟支權位菩薩。法
眼。後得智說法度人。約等覺。前四眼在佛總名佛
眼。見佛性圓極。約如來。雲岩問道吾。大悲菩薩。用
許多手眼作麼。答云。如人夜半背手摸枕子。岩云。
會也。道吾云。汝作麼生會。岩云。徧身是手眼。楞嚴
云。八萬四千母陀羅臂。八萬四千清淨寶目。皆在
當人一念之中。於意云何下。約一恒河以數沙。如
一恒河中下。一河中沙以數河。是諸恒河下。沙河
中沙以數界。爾所國土中下。爾所界中所有生。若
干種心下。一一眾生所有心。顛倒分別。染淨差別。
法華云。念何事。思何事。修何事等。如來悉知。以同
體故。楞嚴云。汝等當知有漏世界十二類生。本覺
妙明。覺圓心體。與十方佛。無二無別。華嚴云。若人
欲知佛境界。當淨其意如虗空。遠離妄想及諸取。
<pb n="145"/>
令心所向皆無礙。雖般若無知。無所不知。若言五
眼。當名見。何故云知。譬如盲人矚暗。見不在眼。而
在於心。曾無心外之見。但約眼名見。約心名知。無
二體故。何故悉知。如來說諸心。妄想性空。故云非
心。真如不滅。故云是名為心。下釋非心。過去已滅。
現在不住。未來未生。三際求之。了不可得。
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
此明福德性空之文。前云無土可嚴。無生可度。則
布施亦無福。故以性空之福大明之。初問。若人滿
大千界七寶布施。是人以是因緣。得福多不。答言。
此人離相無倒行施因緣。得福甚多。佛與空生發
明。若福德有實則住相。成有漏因。其福則寡。以福
德性空。則離相。成無漏因。其福則多。已下三節校
量文。皆因便舉爾。
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸
相具足。
此明佛身非相之文。前云無菩提可得。何有相好
之佛。故以即非具足明之。經云。如來者。即諸法如
義。亦引應住可以三十二相見如來之文。具足色
身。即八十種好。具足諸相。即三十二相。即非具足。
好即無好。相即無相。佛在忉利天。為母說法。下來
人間。蓮華色比丘尼。化作輪王。先往見佛。佛言。空
生岩中晏坐。先見我矣。又云。若人百千劫。常隨於
如來。不了真實義。盲瞑不見佛。是名具足者。妄無
自性。全體即真。
須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
此明無法可說之文。前云佛本無相。云何說法。故
以無法可說明之。亦引應住無有定法可說之文。
初遮錯解。汝勿謂如來作念。我當有所說法。莫作
是念。若人言。如來有所說法。即為謗佛。以如來無
說而說。說而無說。若言有說。則不解如來所說義。
下示正見。說法者。無法可說。如空谷答響。無心無
緣。離諸分別。終日言而未嘗言。楞伽云。無已說今
說當說。不說是佛說。老子云。言滿天下無口過。是
名說法者。不妨隨機演唱故。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
此明眾生非眾生之文。前云。無菩提。無相。無說。故
問未來眾生。聞此經典。能生信不。以顯難信之意。
佛以無眾生發明。意顯有信。彼非眾生者。本性空
故。非不眾生者。五蘊和合故。眾生。眾生者。小品云。
重牒之文。如言世尊世尊。菩薩菩薩等。言眾生之
所以為眾生者。我說彼非眾生。無和合相故。是名
眾生者。不壞假名故。前云。實無眾生得滅度者。尚
未明無眾生之義。次明三心不可得。今明眾生相
不可得。方顯實無眾生之義。如舍利弗問辯才天
女云。何以不轉女身。天女言。求女人相。了不可得。
又如龍女。於須臾頃。變成男子。即往南方無垢世
界。坐寶蓮華。成等正覺。豈可以男女老少善惡凡
聖之相而分別乎。
須菩提白佛言。世尊。佛得阿耨多羅三藐三菩提。為
無所得耶。佛言。如是。如是。須菩提。我於阿耨多羅三
<pb n="146"/>
藐三菩提乃至無有少法可得。是名阿耨多羅三藐
三菩提。復次。須菩提。是法平等。無有高下。是名阿耨
多羅三藐三菩提。以無我．無人．無眾生．無壽者。修一
切善法。則得阿耨多羅三藐三菩提。須菩提。所言善
法者。如來說即非善法。是名善法。
此明菩提無得之文。空生悟無相。無說。無生。知無
法得菩提。故呈解先明無上名菩提。言佛得菩提。
為無所得耶。佛印讚如是。無有少法可得名菩提。
無少法者。言菩提心。迷時輪轉六道。亦未甞減。楞
伽云。轉三十二相。入一切眾生身中。如大價寶。垢
衣所纏。悟時逈出塵勞。亦未甞增。六祖云。菩提本
無樹。明鏡亦非臺。本來無一物。何處惹塵埃。次明
正等名菩提。是法平等。無有高下。名菩提者。法界
性中。無形無相。了無差別。故名平等。以平等故。不
以佛為高。眾生為下。離能所相。廓爾無朕。故云無
有高下。古人云。過去諸佛如是。西天四七。唐土二
三諸祖亦如是。某甲亦如是。肇云。諸法不異者。豈
曰續鳧截[鴳-女+隹]。夷嶽盈壑然後為不異哉。言鳧鵛雖
短。續之則憂。[鴳-女+隹]鵛雖長。截之則悲。但高處高平。低
處低平。長者任其長。短者任其短。頌云。任短任長
休剪綴。隨高隨下自平治。下明正覺名菩提。以無
四相。修一切善法。則得菩提。前云。無有少法。及是
法平等。恐人墮於無修無證斷滅深坑。撥無六度
萬行。古人云。雖然舊閣閒田地。一度贏來方始休。
故云。無四相。修一切善法。起信云。雖知法性本無
慳貪。隨順修行檀波羅蜜等。下拂跡。既無菩提。云
何有善法。故云。即非善法。以幻化佛事。修即無修。
是名善法者。世俗諦故。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持．讀誦．為他人說。於前福德百分
不及一。百千萬億分。乃至算數譬喻所不能及。
此校量持經福德之文。若大千界須彌七寶持用
布施。是有漏因。其福尚寡。持說此經。一四句偈。是
無漏因。功德無量。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
此明如來無生可度之文。前云是法平等。無有高
下。云何如來亦有生可度。故云。汝等勿謂如來作
念度生。汝等莫作是念。前云三心不可得。又云眾
生相空。豈有眾生可度。若見有生可度。如來亦著
四相。如來雖說有我。元非有我。而汎常之人。以為
有我。眾生既非眾生。凡夫亦非凡夫。是名凡夫者。
五陰假合故。上文交互破我相．法相竟。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王即是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。
 若以色見我  以音聲求我  是人行邪道 
 不能見如來 
此明法身不可以相見之文。前云。不可以具足相
好見如來。向下欲破非法相。故引前三十二相以
問。待空生答出以相見。則住常情。不以相見。墮於
斷滅。初問。可以三十二相觀如來不。正是世尊探
竿在手。影草隨身。若非手親眼辨。不免落在世尊
彀中。空生答云。如是。以比智知。可以三十二相觀
如來。如隔山見烟。便知是火。既了相即無相。便可
以相觀如來。佛以凡聖不分難之。若以相見如來。
則金輪王具三十二相。亦是如來。以輪王雖具三
<pb n="147"/>
十二相。不了非相。是凡夫故。空生一撥便轉。順理
以酬。不應以相觀如來。佛印見聞不及。若以色見
法身。以音聲求法身。是行邪道。不見如來。以色身
非是佛。音聲亦復然。古人云。東坡居士太饒舌。聲
色叢中欲透身。溪若是聲山是色。無山無水好愁
人。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
此明不住斷滅相之文。前云不可以相見如來。雖
不住有。又恐空生住於斷見。不待其問而告之曰。
汝若作念。如來不以具足相故得菩提。莫作是念。
如來不以具足相故得菩提。然亦不離色聲。見佛
神通力。東坡云。溪聲即是廣長舌。山色無非清淨
身。夜來八萬四千偈。他日如何舉似人。下明毀相
之失。若作念發菩提心。說諸法斷滅。莫作是念。肇
云。譬如逃峯而赴壑。俱不免於患矣。何故發心不
說斷滅。以發菩提心人。於法不應說斷滅相。語云。
寧起有見如須彌山。莫起增上慢空見。上文破非
法相竟。
須菩提。若菩薩以滿恒河沙等世界七寶。持用布施。
若復有人知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
此校量得忍菩薩功德殊勝之文。若菩薩將七寶
充滿恒沙世界布施。不如得忍菩薩功德殊勝。以
有相無相不同故。忍者。無生法忍也。前云。不可以
相見如來。則不見有生。不可以非相見如來。則不
見有滅。以此無生無滅之法。忍可於心。名無生忍。
初住菩薩境界。前云。若菩薩通達無我法者。如來
說名真是菩薩。徵云。何故知無我菩薩功德殊勝
以菩薩不受福德相故。空生復問。菩薩既有福相。
云何不受。佛云。菩薩所作福德之相。不應貪取執
著。起斷常見。是故說不受福德。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
此明法身無去來相之文。上云知一切法無我得
成於忍。云何如來現有去來。若有人言。如來有來。
則以相見。如來有去。則以非相見。是人不解佛義。
如來者。法身也。無所來。則不住生死。無所去。則不
住涅槃。淨名云。不來相而來。不見相而見。文殊云。
若來已。更不來。若去已。更不去。可見者。不可見相。
前云。如來者。即諸法如義。古人云。夜深不向蘆灣
宿。逈出中間與兩頭。
須菩提。若善男子．善女人。以三千大千世界碎為微
塵。於意云何。是微塵眾寧為多不。甚多。世尊。何以故。
若是微塵眾實有者。佛即不說是微塵眾。所以者何。
佛說。微塵眾。即非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者。即是一合相。如來說。一合相。即非一合相。
是名一合相。須菩提。一合相者。即是不可說。但凡夫
之人貪著其事。
此明法身應身無一異相之文。前云應有去來。則
有異相。法無去來。則有一相。故以塵界明之。初明
碎界為塵塵不有。若人以世界碎為微塵。寧為多
不。答言。甚多。若微塵實有。則不名多。以微塵性空。
是故言多。則應身無去來之異相。下明合塵為界
界元無。以世界性空。元無一相。則法身無一相。下
<pb n="148"/>
破和合相。若世界實有。則是微塵聚為一和合相。
既說三千。則非一合。以第一義中無實體故。是名
一合相者。世俗諦故。上來空生顯解。向下佛與發
明。一合相者。實際理地。言語道斷。心行處滅。故云
則是不可說。但凡夫之人。見和合相。迷於事法。貪
著有無。起諸異見。所謂擬心即差。動念即乖。
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也世尊。是人不
解如來所說義。何以故。世尊說。我見．人見．眾生見．壽
者見。即非我見．人見．眾生見．壽者見。是名我見．人見．
眾生見．壽者見。須菩提。發阿耨多羅三藐三菩提心
者。於一切法。應如是知。如是見。如是信解。不生法相。
須菩提。所言法相者。如來說即非法相。是名法相。
此破我．法二相之文。前云四相。說破即是非相。又
云四見。尚未發明。此乃說破亦無四見。或云四執。
或云四取。名別義同。無法相義。應住降伏俱未說
破。故此明之。初除我執。若人言。佛說四見。是人解
我所說義不。答言。是人不解如來所說義。佛說四
見。以性空故。即非四見。世俗諦故。是名四見。下破
法執。總提起前問辭云。發菩提心之人。於自利利
他法中。應如是知者。即知一切法無我。得成於忍。
如是見者。即若見諸相非相。即見如來。如是信者。
即一念淨信。及信心清淨。則生實相。如是解者。即
深解義趣。及信解受持。又如是二字。與如是住。如
是降伏其心相照應。不生法相者。即若菩薩通達
無我法者。如來說名真是菩薩。下拂跡。我見既非
我見。如來所說法相。即非法相。離分別取著故。是
名法相者。但假名故。上文節節皆破我法二執。以
法相非法相。皆法執故。
須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。何以故。
 一切有為法  如夢幻泡影  如露亦如電 
 應作如是觀 
此校量持經功德。及說經軌則之文。先明持經功
德。若人滿無數世界七寶布施。不及持經之福。云
何下。說經之法。前云為人演說。依何軌則。說法無
過。即法華說四安樂行之義。說經之法。不出定慧。
不取於相者。言達境唯心。離諸分別。如如不動者。
上如相似義。下如不變義。不動者。即定也。終日說
法。無法可說。終日度生。無生可度。上言定。下言慧。
何故如如不動。觀一切有為生滅之法。如夢從妄
見生。圓覺云。如夢中人。夢時非無。及至於醒。了無
所得。如幻者。如結巾為兔。縛芻為狗。呪力往來。無
有實體。肇云。譬如幻化人。非無幻化人。幻化人。非
真人也。如泡者。因風而有。不可久立。如影者。因形
而有。形實影虗。有待而成者也。如露者。春霜曉露。
見日則晞。如電者。似閃電光。剎那不住。一切諸法。
虗妄不實。應作如是觀照。方得說法無過。正宗分
竟。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。
此明流通分。要將此法。流通天上人間。四眾八部。
非無餘眾。但文略耳。比丘。此云乞士。尼。即女也。優
婆塞。此云近事男。優婆夷。此云近事女。阿修羅。此
云無端正。男醜女美。法喜充心。故皆大歡喜。聞而
思。思而修。故云信受奉行。

金剛般若波羅蜜經筆記（終）

<article id="n479">金剛經破空論</article>
<pb n="149"/>

No. 479
<sarticle>金剛般若波羅蜜經破空論</sarticle>

姚秦三藏法師鳩摩羅什　譯經
皇明菩薩沙彌智旭際明　造論
 稽首實相三般若  本離四句及百非 
 滿分修證福慧尊  性修慈誓冥加被 
 為治羣盲惡取空  欲申如實不空義 
 不空徧破眾戲論  順悉檀故名破空 
論曰。此歸命請加以申造論立名之旨趣也。稽首
者。首至地也。由意篤敬。動身發口。即是三業翹勤
供養也。實相者。非有相．非無相．非非有相．非非無
相．非有無俱相。離一切相。徧為一切諸法作相。故
名實相。此實相者。即是般若波羅蜜體。體自寂照。
不可思議。如理而照。照不異寂。即名觀照般若。如
理詮寂。寂詮即照。是名文字般若。夫實相者。為觀
照體。為文字體。夫觀照者。照於實相。照於文字。夫
文字者。詮於實相。詮於觀照。此一非一。舉一即三。
此三非三。言三即一。為令眾生頓悟諸法自體性
故。但舉實相。冠三般若。以實相體。統諸法故。此之
實相。本自非有。亦復非無。非亦有無。非非有無。實
相離四句故。觀照文字亦離四句。四句既離。百非
目絕。以彼百非。總不出四句故。此實相三法。不可
思議。非修非證。而為一切修證之本。滿修證者。謂
諸如來。稱性而修。稱性而證。因果理窮。無可加故。
分修證者。謂諸菩薩。全性成修。全性作證。如入大
海。漸次深故。福名福德。慧名慧行。實相非福。而為
一切福德之聚。稱性緣修。是成性福。實相非慧。而
為一切慧行之本。稱性真修。是成性慧。依於文字。
則有實相之福。福亦實相。具足福慧。依於觀照。則
有實相之慧。慧亦實相。具足福慧。實相體尊。是故
福慧修證。成兩足尊。復次。實相非福慧。則不名尊。
以一切眾生。皆悉具足實相體故。福慧非實相。亦
不名尊。以一切權小。縱有種種福慧。不成無上大
菩提故。由性具義。妙修得成。由妙修義。性德方顯。
若但舉修德。不舉性德者。則眾生與佛。條然隔別。
生不能感。佛不能應。若但舉性德。不舉修德者。則
佛與眾生。一味平等。佛非能加。生非所加。今以眾
生性中諸佛修成之慈誓。加被諸佛性中眾生本
具之修德。能拔一切戲論苦。能與一切實相樂。性
與性冥。修與修冥。性與修冥。修與性冥。性修不二。
生佛體同。是故得成加被義也。復次行人。若身身
業。若口口業。若意意業。當體即是實相。惟其當體
即實相故。則無能禮．所禮差別之相。達此能所性
非能所。非能所性。徧為一切能所而作依止。無有
一能一所而非實相全體大用。是故三業得為能
感。諸佛得為所感。諸佛得為能應。行人得為所應。
此即歸命請加之旨趣也。次申造論立名旨趣者。
問曰。從上佛祖經論已足。何須更造此論。答曰。為
治羣盲惡取空故。一切眾生。生無慧目。不能得見
實相真體。亦復不知觀照。不知文字。猶如羣盲。不
見乳色。隨語生解。聞[鴳-女+隹]謂動。聞雪謂冷等。聞此經
者亦爾。經本破一切相。令達實相。而諸羣盲。但聞
破相。便執非相。取著於空。成惡知見。破壞俗諦。撥
無因果。是以佛言。寧起有見如須彌山。莫起空見
如芥子許。而彼不知實相。雖復永離一切幻妄之
相。體性不空。以其無始以來。常恒不變。具足過恒
沙等性德之用。蓋不惟為種種萬行之所莊嚴。而
具萬行無非性具。無非性起。趣舉一行。無非實相
全體大用。無分無劑。互徧互融。體即法界。義如是
故。問曰。如是義者。即已徧破一切戲論。所謂若有
見戲論。若空見戲論。若亦有亦空見戲論。若非有
<pb n="150"/>
非空見戲論。單四見戲論。複四見戲論。具足四見
戲論。廣說乃至一百八見。種種見網諸戲論等。無
不破盡。何故立名為破空耶。答曰。順悉檀故。名為
破空。悉檀有四。一．世界悉檀。為令眾生得歡喜故。
二．為人悉檀。為令眾生生善根。故三．對治悉檀。為
令眾生滅愛見故。四．第一義悉檀。為令眾生入深
理故。今治惡取空見。名為破空。即順對治悉檀義
也。復次。於對治中。仍具四悉。所謂自有眾生聞破
空論而生歡喜。復有眾生。善根增長。愛見消滅。證
入實相。如是種種為益不同。以是因緣。須造論也。
金剛般若波羅蜜經
 體是至寶相不壞  用能破物性常然 
 以喻般若三非三  通別咸成度無極 
論曰。此一經之總題也。以對餘經。則名為別。以對
經文。復名為通。若別若通。所詮無二。故曰咸成度
無極也。金剛者。喻也。般若波羅蜜者。法也。金中之
剛。故名金剛。此寶貴重。以喻實相般若。諸法中尊。
其相堅固。物不能壞。以喻觀照般若。愛見莫侵。其
用猛利。能破一切。以喻文字般若。能斷眾疑。復次。
實相尊重故。觀照文字亦復尊重。觀照不壞故。即
是實相文字不壞。文字斷疑故。即是實相觀照斷
疑。譬如體是至寶。故不為一切所壞而能破一切
也。不為一切所壞。故能破一切而稱至寶也。能破
一切。故名為至寶而物莫能壞也。一體三義。混之
愈分。三義一體。派之愈合。實相常住為體。體即法
身。觀照契理為宗。宗即般若。文字斷疑為用。用即
解脫。總此三法為名。借此三義為喻。此之三義。其
性常然。諸佛菩薩。不能令增。一切眾生。不能令減。
非悟非迷。無彼無此。惟其不屬迷悟。故徧為迷悟
作依。惟其性無彼此。故依之成彼成此。梵語波羅
密。此翻彼岸到。亦翻度無極也。迷實相而為苦道。
迷觀照而為煩惱。迷解脫而為結業。是以非此說
此。說名生死無極之海。悟苦道即法身。悟煩惱即
觀照。悟結業即解脫。是以非彼說彼。說名度無極
也。復次。前五度對波羅蜜。各有四句料簡。般若惟
三句。一者。非般若非波羅蜜。有為諸福德是。二者。
是般若非波羅蜜。相似諸智慧是。三者。是般若是
波羅蜜。此經所顯三般若是。更無是波羅蜜非般
若句。以五度若非般若。不能到彼岸故。以五度若
到彼岸。咸名為般若故。故但說般若。即為具說六
度萬行。當知六度萬行。皆如金剛。離句。絕非。而非
斷滅。
如是我聞。一時佛在舍衛國祇樹給孤獨園。與大比
丘眾千二百五十人俱。
 第一義諦無聲字  亦無時處主伴等 
 為利眾生轉法輪  六種成就而證信 
論曰。實相之體。名為第一義諦。非能信．非所信．非
能聞．非所聞．非三世所攝．非方隅所收．非主非伴．
非一非多。而能所．時處．主伴．一多。咸依實相而得
成就。是故若知第一義諦非種種。而種種無非第
一義諦者。則不壞假名而達實相。可與信入此經。
即通序而成別矣。
爾時世尊食時。著衣持鉢。入舍衛大城乞食。於其城
中。次第乞已。還至本處。飯食訖。收衣鉢。洗足已。敷座
而坐。
 衣食行坐事即理  一切毗尼皆佛行 
 一一行中見實相  護念付囑善應知 
論曰。末世甫欲趣向大乘。學深般若。便輕忽一切
毗尼細行。輒云大道不拘小節。大象不由兔徑。豈
思如來大聖。法中之王。而著衣持鉢。乞食趺坐等。
一一咸同比丘威儀。曾無稍異。故知全事即理。設
欲捨壞色三衣。而空談慚愧忍辱之衣。何不并癈
人間六味。而空談法喜禪悅之味乎。昔高峰妙禪
<pb n="151"/>
師室中垂問云。大修行人。當遵佛行。因甚不守毗
尼。蓋一切毗尼。無非佛行。安得名為兔徑小節。既
是不遵佛行。豈名大修行人。須知即一著衣。便具
慚愧忍辱功德之衣。即一飯食。便具禪悅法喜出
世之食。即一行乞。便知如來行慈悲行。即一趺坐。
便知如來坐法空座。是故一一行門無非實相。能
令根熟菩薩。見諸如來與其同行。得悟實相。名善
護念。令根未熟菩薩。依此法律。正住增長。進趣實
相。名善付囑也。由此得名為發起序。
時。長老須菩提。在大眾中。即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。應云何住。云何降伏其心。
 證實施權善鑒機  護念付囑故希有 
 發心應住降伏心  般若相應此應問 
論曰。以三義故。歎為希有。實相般若。難證難入。惟
佛窮底。故為希有。已證實智。為物施權。權實不二。
故為希有。知彼羣機。有熟未熟。熟善護念。未熟付
囑。於一切時。一切行中。具斯二利。故為希有。阿耨
多羅三藐三菩提者。此翻無上正等正覺。乃一切
種智之果。發心者從因趣果之勝心也。入理般若。
名為住。應云何住。是問住果。云何降伏其心。是問
淨因。夫無上菩提。雖名為果。體即非果。發無上心。
雖名為因。體即非因。非果非因。實相法身寶也。應
住是觀照。不壞宗也。降伏是解脫。斷惑用也。故名
般若相應問也。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。
 契理契機故善善  聞慧具足諦應思 
論曰。自有契理而不契機者。如說大法。小機不堪。
自有契機而不契理者。如說世善。不出生死。盡理
而言。若非契理。決不契機。以理非權實。能權能實。
權實皆理。如甘毒皆藥故。若非契機。亦決不契理。
以說不當機。便成非量。如藥無貴賤。起病者良故。
聞慧具足者。有聞無慧。如有燈無目。不見實相。有
慧無聞。如暗室中坐。亦不見實相。誡令諦聽。為具
足聞慧故。為引起思慧及修慧故。
佛告須菩提。諸菩薩摩訶薩。應如是降伏其心。所有
一切眾生之類。若卵生．若胎生．若濕生．若化生．若有
色．若無色．若有想．若無想．若非有想非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相人相眾生相壽者相。即非菩薩。
 廣大第一常不倒  四心亦即三迴向 
 如是誓願善降心  能會一心三般若 
論曰。廣大心者。亦名無邊心。謂所緣境遍。即是橫
亘四生。豎窮三界。四生為能住。三界為所住。依[殼-一]
曰卵生。如魚鳥等。含藏曰胎生。如人畜等。假潤曰
濕生。如蟲蟻等。倐現曰化生。如諸天等。有色者。欲
色二界。無色者。空等四天。於四空中。空處識處。名
有想。無所有處。名無想。有頂眾生。名非有想非無
想。第一心者。亦名最上心。所謂我皆令入無餘涅
槃而滅度之。此非小乘無餘涅槃。功德施菩薩論
云。無餘涅槃者何義。謂了諸法無生性空。永息一
切有患諸蘊。資用無邊希有功德。清淨色相。圓滿
莊嚴。廣利羣生。妙業無盡。天台疏云。大乘以累無
不盡。德無不圓。名無餘也。常心者。亦名愛攝心。經
云。如是滅度無量眾生。實無眾生得滅度者。論云。
菩薩慈愛一切眾生。同於己故。眾生滅度。即我非
他。是名愛攝。今謂此之經文。應依論釋。蓋一切眾
生。雖復無量。總不離我同體心性。是故名為自性
<pb n="152"/>
眾生。須知實無心外眾生得滅度者。非不滅度自
性眾生。令證無餘涅槃樂也。夫眾生之界。本即大
涅槃界。由迷妄故。生死浩然。譬如瞖目。妄見空華。
今令覺悟本滅即名為度。非有此岸可離。非有彼
岸可到。若不達一切眾生即我心性。便生彼我之
心。不能愛攝。若不達一切生死體即涅槃。便生難
度之心。不能盡未來際。行菩薩道。故實無言。為遮
心外計有眾生。及遮心內計有生死實法。非謂都
不誓度自心如幻眾生。不顛倒心者。亦名正智心。
經云。若菩薩有我相等。即非菩薩。四相是顛倒心。
有則名非。無則名是。以失顯得也。宰主名我。形相
名人。眾緣和合名眾生。相似相續名壽者。即十六
知見之四。略舉以顯補特伽羅妄執。此執若無。名
得正智。四心亦即三迴向者。菩薩所修三種迴向。
謂迴自向他。迴因向果。迴事向理。今廣大心。即迴
自向他義。第一心。即迴因向果義。常心．不顛倒心。
即迴事向理義。以此誓願善降伏心。令因清淨。則
會一心三般若性。迴自向他。會解脫性。喻如能破
一切。迴因向果。會觀照性。喻如物莫能壞。迴事向
理。會法身性。喻如體即至寶。
復次。須菩提。菩薩於法應無所住。行於布施。所謂不
住色布施。不住聲香味觸法布施。須菩提。菩薩應如
是布施不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
 一切無住是應住  資生無畏法三檀 
 一二三攝六度滿  如虗空住是所教 
論曰。前問及許。皆先住而後降者。從實智起權智
也。今答中。先降而後住者。從權智入實智也。以無
所住法。住般若中。熾然修行六波羅密而不取相。
是故能令少施與虗空等。施有三種。一．資生施。即
檀波羅蜜。二．無畏施。即尸羅孱提二波羅蜜。三者．
法施。即毗離耶．禪那．般若三波羅蜜。不住六塵者。
不著其因。不取其果。不著因者。不見我為能施。人
為受施。物為所施。以若我．若人．若物。因緣無性故。
如幻如夢故。惟心所現。因心成體。體即法界故。不
取果者。不為貪求未來殊勝色等諸果報故。不住
相者。相秪是六塵若因若果。蓋現前所有六度妙
行。本皆實相舉體所成。是故隨舉一行。本即實相
全體大用。譬如舉海成漚。舉漚攝海。而諸眾生住
於相故。妄自計果計因。觀大觀小。若能稱性而住。
不住諸相。譬如芥子中空。與十方空。性無二無別。
以空非內外．彼此．方隅．形相。更無小空異大空故。
無相之福。其福乃大。非謂無福。不住塵相。名如教
住。非無應住。是故善破惡取空見。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即百如來。
 如來果德不思議  身相非相即實相 
 不離諸相說非相  於佛三身如是見 
論曰。准餘諸論。自此以下。皆為問答遣疑也。恐有
疑曰。菩薩施時。不住於相。云何致成果時福相。故
逆問曰。可以身相見如來不。尊者已達法身真理。
隨即答曰。不可以身相得見如來。何以故。如來所
說身相。即非身相。葢實相不變隨緣。說為身相。隨
緣不變。即非身相。此則已悟報化非真。不離於真。
佛迎其解而廣之曰。凡所有相。皆是虗妄。不惟取
報化修德之相。名為虗妄。即復取法身性德之相。
亦是虗妄。若見諸相非相。如達全波即水。無別波
相。全漚即海。無別漚相。則不於法身外。別取報化
<pb n="153"/>
相。亦不於報化外。別取法身相。而頭頭法法。皆是
如來一體三身矣。
須菩提白佛言。世尊。頗有眾生得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人。不於一佛二佛三四五佛而種善根。已於無
量千萬佛所種諸善根。聞是章句。乃至一念生淨信
者。須菩提。如來悉知悉見是諸眾生得如是無量福
德。何以故。是諸眾生。無復我相人相眾生相壽者相。
無法相。亦無非法相。何以故。是諸眾生。若心取相。即
為著我人眾生壽者。若取法相。即著我人眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說。汝等比丘。知
我說法。如筏喻者。法尚應捨。何況非法。
 持戒修福有智慧  善根深故福德多 
 佛眼所見佛智知  離我法執度彼岸 
論曰。不住相施為清淨因。諸相非相為清淨果。超
情離見。誰能信樂。尊者因此致疑。佛答釋云莫作
是說者。不定之辭也。若無三種善根。雖在佛世。實
信不生。若有三種善根。雖後後時。能生淨信。三善
根者。一持戒．二修福．三有智慧。一．持戒者。功德施
云。過去生中見無量佛。咸供養故。供養有三種。一．
給侍左右。二．嚴辦所須。三．詢承法要。能守護故。名
曰尸羅。謂能善守六情根故。彼復有三。一．能離尸
羅。離於十不善業故。二．能作尸羅。作於菩提分業
故。三．能趣尸羅。趣於第一義諦故。二．修福者。功德
施云。種無貪等三善根故。質直柔和及智悲等。三．
有智慧者。了知生法二俱空故。知生空者。即是無
我人等相。知法空者。即是無法相。亦無非法相。雖
云二空。秪是一理。不取則我．法本空。一取則二俱
成著。此三善根。前不兼後。後必具前。前二為助。後
一為正。若無正信。則助善福微。若無助善。則正信
不發。由根深故。福乃無量。佛智所知現量而知。非
比知也。佛眼所見。照窮因果。非肉眼也。世有侈談
無相。而尸羅福德。置諸罔聞者。妄謂不著戒相。不
知全墮破戒相中。妄謂不著福相。不知全墮眾罪
相中。是以如來殷勤鄭重。特申誡云。何以故。若取
非法相。即著我人眾生壽者。蓋凡夫未達戒之與
福。當體即是無相。而欲別求無相戒福。不知一撥
戒福法相。便墮非法相中。既取非法。生執宛然。欲
會二空。愈趨愈遠。故曰法尚應捨。何況非法。猶佛
頂所云。尚無不殺不盜不淫。云何更隨殺盜婬事
也。非法相如病。法相如藥。病盡藥除。何更取病。非
法相如此岸。法相如筏。已度彼岸。尚捨於筏。豈更
作此岸事。若未到彼岸。秪應痛捨非法此岸。不應
輙捨法相之筏。若已到彼岸。還來度生。秪須用法
相之筏。亦不須用此岸之非法。或於此岸示作警
策。如婆藪調達等。又當別論。然今行人。幸自捫心。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法如來可
說。何以故。如來所說法。皆不可取。不可說。非法。非非
法。所以者何。一切賢聖。皆以無為法而有差別。
 法若可得及可說  即是有為非實義 
 所說非是無因緣  順於賢聖無為證 
 無為差別義應知  譬如丈尺虗空等 
論曰。若復度彼岸時。法與非法皆捨。云何世尊得
菩提法。有所說耶。為遣此疑。故設此問。尊者深會
佛旨。故隨答言。無上菩提。超情．離見。即是究竟彼
岸。不但無非法相。亦無法相可得。故云。無有定法
名無上菩提。所證既超情離見。所說亦超情離見。
故云亦無有定法如來可說。何以故。實相彼岸。雖
復言語道斷。心行處滅。不可取說。而如來以四悉
<pb n="154"/>
檀因緣故。亦可得說。但所說法。由其隨順四悉檀
故。所以一文一句。罔不超情．離見。離過．絕非。而皆
不可取．不可說．非法．非非法也。葢不惟如來所證
所說。超情離見。離過絕非。即一切賢聖所證。亦皆
超情離見。離過絕非。以一切賢聖同入無為法故。
既曰無為。云何差別。須知無為無差別。差別不離
無為。譬如虗空非丈．尺。丈尺顯虗空。又如入海漸
次轉深。海非深淺。淺深皆海。以無為法而有差別。
則非斷無明矣。奈何執性奪修。許即不許六耶。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德。即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。
 法施具足二莊嚴  財施非因故非勝 
 應知法施離取著  取著不名為受持 
論曰。此以財施福德。與法施為格量也。財施雖多。
於三檀中。但屬資生。今能受持。為他人說。須具三
種善根。如前所明。當知具足二莊嚴也。又財施。若
非般若為導。則彼修癡福者。名為第三世怨。以其
增長生死。不動不出。故云即是非福德性。但是對
少說多。多則有限。法施出生佛果功德。是出世因。
其福極勝。既作此格量已。仍恐末世隨語生解偏
執此經。以為佛法不復更修餘福。故復告云。所謂
佛法者。即非佛法。蓋受一非餘。是名魔業故也。又
復應知。既一切佛法皆從此經出。則一切法。皆即
此經。譬如金作種種器具。則種種器具皆金。故知
六度萬行。無非般若。若妄計此般若別是一法。獨
勝餘法者。則便成非法矣。言乃至四句偈者。明其
極少。隨以少文而攝全義。堪名一偈。無偏指也。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說須菩提是樂
阿蘭那行者。以須菩提實無所行而名須菩提是樂
阿蘭那行。
 以無為法有差別  四果智斷皆無生 
 無諍離欲最寂靜  無所行故如是行 
論曰。此即釋上一切賢聖皆以無為法而有差別
之疑也。疑曰。既稱無為。那有差別。既有差別。那是
無為。今明四果同證無為。不妨差別。雖有差別。皆
證無為。故大品云。須陀洹若智若斷。是菩薩無生
法忍。乃至阿羅漢若智若斷。是菩薩無生法忍也。
須陀洹此翻預流。亦翻逆流。言入流者。入即是預。
約聖法流言之。入亦名逆。約生死流言之。理實無
入無出。無逆無順。但以背覺合塵。假名為出法性
入生死。背塵合覺。假名為逆生死預法性耳。無所
入者。無為法性。無能所故。非六塵故。眾生無始以
來。迷情妄見。不脫六塵境界。乃至非想非非想定。
秖是意家微細法塵。若見道十六心滿。無漏智生。
不見有少許法相可得。爾時初預無為聖流。於無
<pb n="155"/>
為中。尚多差別。今時暗證之徒。不達法相。每取空
寂以為究竟。能所宛然。輒言無能無所。大似靈龜
曳尾。轉掃轉多。不知彼所取空。不出二種。一者。逼
拶功極。忽令世界身心平沉不現。如擊石火。似閃
電光。瞥爾乍覩空寂。名豁達空。二者。平日習聞真
空言教。不解真空旨趣。於習坐時。捨生取滅。念念
希求空寂勝境。由功深故。空境現前。名變相空。此
二種空。皆法塵攝。乃是定中獨頭意識所現相分。
於須陀洹所證無為。永非其分。以彼分別我執種
子全未斷故。譬如認驢鞍橋。喚作阿爺下頷。豈不
謬哉。是故末世狂禪。往往證此二種空後。方更破
戒破見。自誤誤他。若實預流。云何破戒。破戒已非
預流。云何濫叨極聖。而云無罪無果報耶。斯陀含
名一往來。謂欲界九品思惑。前六品盡。餘有三品。
故一往天上。一來人間。便得漏盡。言實無往來者。
如瓶中擎空。本無出入故。阿那含名為不來。謂欲
思已盡。即於上界入般涅槃。不復來生此欲界中。
言實無不來者。彼界不增。欲界不減。如瓶貯空去。
此本瓶地虗空不減少故。阿羅漢名無著。亦名應
供。亦名殺賊。亦名不生。三界諸惑永斷盡故。實無
有法名為不生。若有不生法可得。則能所宛然。四
相全在。故尊者復述自行為證。夫有欲則有諍。有
諍則名喧雜。非真寂靜。若有得有行。即便有欲有
諍。云何得名無諍離欲。故不思議經云。佛問文殊。
汝得不思議耶。文殊答言。不也。世尊。我即不思議。
云何以不思議得不思議。故知大小雖殊。冥會是
一。故得援四果以證般若。末世禪講。各以有所得
心自是．非他。熾然諍競。其違二空甚矣。
佛告須菩提。於意云何。如來昔在然燈佛所。於法有
所得不。不也。世尊。如來於然燈佛所。於法實無所得。
 悟無生忍獲授記  無生無性無所得 
 是故了無所得時  方堪無上菩提記 
論曰。四果既不可得。無生法忍亦不可得。云何說
言佛於然燈佛時得無生法忍耶。為斷此疑。故言
於法實無所得。實無所得。是名無生法忍。設有少
法可得。皆是誑妄。譬如演若之頭。衣裡之珠。決定
非從他得。然不得言無頭無珠也。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。
 四種佛土皆惟心  心淨土淨離造作 
 迷心嚴土嚴非嚴  知土惟心嚴自在 
論曰。無生法忍既無所得。攝取佛土。教化眾生。亦
復無所得耶。為斷此疑。故云莊嚴佛土者。即非莊
嚴。是名莊嚴。夫土有四種。一．常寂光土。即自受用
處。二．實報土。三．方便土。四．同居土。即化眾生處。而
皆不離自心。若自心無明究竟永盡。即莊嚴常寂
光土畢竟清淨。若為攝化自心菩薩眾生故。莊嚴
實報土令得清淨。若為攝化自心二乘眾生故。莊
嚴方便土令得清淨。若為攝化自心六凡眾生故。
莊嚴同居土令得清淨。所化眾生。既非性外。所取
佛土。豈離自心。故淨名云。隨其心淨。則佛土淨。實
非離於心性。別有外依報境可莊嚴也。是故諸佛
心內種種眾生。還依淨心之業。隨其修力。生於眾
生心內諸佛土中。所謂五濁障輕。生同居淨。體法
斷惑。生方便淨。圓妙三觀。生實報淨。究竟智斷。生
寂光淨。如此能化．所化。能生．所生。皆惟心故。性離
造作。若達心外無土。淨心即是淨土。終日莊嚴而
無莊嚴之相可取。亦無莊嚴之法可著。是名真實
莊嚴佛土。能於一心性中。施設四種淨穢等土。橫
豎示現。種種自在。若不達惟心。妄謂心外有土。可
施莊嚴。則是有相有為。塵非常住。故云即非莊嚴
也。
是故。須菩提。諸菩薩摩訶薩。應如是生清淨心。不應
<pb n="156"/>
住色生心。不應住聲香味觸法生心。應無所住而生
其心。
 生心無住二非二  了無二義名淨心 
 淨心六度淨土因  是故菩薩應修學 
論曰。此承上離相莊嚴之土。而正示離相莊嚴之
行也。應如是生清淨心者。即是三檀六度妙行之
心。以其不住色等六塵。故名清淨。但誡令勿住六
度。非教令不生心也。終日生心。終日無住。終日無
住。終日生心。惟生心故無住。惟無住故生心。說雖
有二。義實非二。了此方名淨心。必尅淨土妙果。所
以六祖一聞此語。頓悟真乘。後世承言滯句。罕達
深宗。惟幽溪師般若融心論。頗窺堂奧。今應略述
其意。言無住者。不住諸有為相也。言生心者。生六
度萬行心也。自有生心而不能無住者。事度菩薩
是也。自有無住而不能生心者。藏通二乘是也。自
有先生心而後無住者。藏通佛果是也。自有先無
住而後生心者。出假菩薩是也。自有無住非生心。
生心非無住者。別教地前是也。自有即無住而生
心。即生心而無住者。別教地上及圓教名字位去
是也。別教雖界外法。於此二義。始猶分二。後方不
二。惟圓教行人。從始至終。了達非二。是故圓觀最
為淨土真因。復次。一切凡夫。妄於三界種種取著。
恒住六塵。究竟推之。心境遞遷。何嘗有住。是謂理
即無住。一切二乘。妄於偏真。心泯智。離分段生。
盡理言之。變易全在。何嘗不生。是謂理即生心。圓
人了知住即無住。無生即生。從此故有名字無住
生心。乃至究竟無住生心。復次。言無住者。不住生
死。不住涅槃。不住二邊。不住中道。故名無住。言生
心者。生上求心。生下化心。生折伏心。生攝受心。徧
於法界。窮於三際。故名生心。今人聞空。便取於空。
尚非無住少分之旨。況生清淨心耶。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
 妙高山王勝一切  而不取我是山王 
 報佛非身亦如是  無分別故名大身 
論曰。若不取一切法者。云何諸佛得成徧滿自在
身耶。為斷此疑。故言非身是名大身。古論云。如須
彌山王。勢力高遠。故名為大。而不取彼山王體。云
我是山王。以無分別故。受樂報佛亦如是。以得無
上法王體故。名為大身。而不取彼法王體。云我是
法王。以無分別故。復次。須彌山王。止是片喻。以彼
山王。非餘山故。佛以法界為身。非如山王對小說
大。一切諸法皆即佛身。是名大身。
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德。勝前福德。
功德施云。此之勝喻。何不先舉。以諸凡夫未見真
實。先為廣說。不生信解。漸次聞之。乃生信故。復次。
受持福多。以十三種因而得成福。所謂。處可恭敬
故。人可尊崇故。一切勝因故。彼義無上故。越內外
多故。勝佛色因故。超內施福故。同佛出現故。希能
信解故。難有修行故。信修果大故。信解成就故。威
力無上故。世尊何故慇懃說此諸因相耶。以諸眾
生行資生施。求財位果。不持正法。斷諸苦因故。
復次。須菩提。隨說是經。乃至四句偈等。當知此處。一
切世間天人阿修羅皆應供養。如佛塔廟。
論曰。此即處可恭敬也。以是轉法輪處故。
何況有人。盡能受持讀誦。須菩提。當知是人。成就最
<pb n="157"/>
上第一希有之法。若是經典所在之處。即為有佛。若
尊重弟子。
論曰。此即人可尊崇也。領納無違曰受。終始不忘
曰持。對卷曰讀。離卷曰誦。最上第一希有法。即菩
提也。成就故可尊崇。非果而果。即為有佛。非因而
因。即為尊重弟子。謂文殊普賢等。私謂何況有人
等。是人可尊崇。經典所在等。是法可貴重。以文字
住世。能傳實相因果法故。亦可分為二種福因。
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。
論曰。此即一切勝因也。遵修為奉。任弘為持。金剛
般若。破惑。惑無不盡。照理。理無不顯。體即非破非
顯。以般若離一切相。即一切法。非別有法名般若
故。一切諸法皆般若故。如是奉持。能於世出世法。
究竟達其本末邊際。名波羅蜜。
須菩提。於意云何。如來有所說法不。須菩提白佛言。
世尊。如來無所說。
論曰。此即彼義無上也。以般若波羅蜜中。文字性
離。不可以文字而說取故。故云四十九年不說一
字。所謂終日說而無說。非以默然。為不說也。若不
了無上義。即彼默然。亦意言故。
須菩提。於意云何。三千大千世界所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說世界。非世界。是名世界。
論曰。此即越內外多也。微塵。指依報言。世界。指眾
生言。微塵非微塵。則微塵不多。而持經福多。名越
外多。世界非世界。則眾生不多。而持經福多。名越
內多。復次。凡愚不了諸法惟心。謂微塵積為世界。
世界析為微塵。不知微塵非微塵。云何可積為世
界。世界非世界。云何可析為微塵。惟般若菩薩。了
知微塵．世界無實性故。故云即非微塵．世界。了知
無性之性。即是微塵．世界之實性故。故云是名微
塵世界。斯則空有雙明。遮照不二。所以福德超勝
也。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。
論曰。此即勝佛色因也。若據藏佛三十二相。積百
福成一相。治大千盲人愈為一福等。則以積福為
因。然使不達法身應本。不達性具相好。則應化身
相。終歸無常。豈可以此見如來耶。般若菩薩。深知
法身非相。具一切相。隨拈一相。皆即剎塵相海。不
可思議。安得定作相解。故云即是非相。是名微妙
淨法身。具相三十二。相相皆法界也。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
論曰。此即超內施福也。七寶乃至國城妻子。名為
外施。今施身命。名為內施。內施福德。雖復倍多。以
格持經。終不能及。以施身未必永斷身因。持經法
施。能斷自他生死因故。
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。
論曰。此即同佛出現也。佛興於世。薄福難逢。此經
亦然。預聞者少。須菩提隨佛覺悟。於此正法。昔尚
不聞。是故希有。同於佛現。
世尊。若復有人。得聞是經。信心清淨。即生實相。當知
是人。成就第一希有功德。世尊。是實相者。即是非相。
是故如來說名實相。
論曰。此即希能信解也。聞慧清淨。登圓五品。名為
<pb n="158"/>
得聞。思慧清淨。垢落根淨。名信心清淨。修慧成就。
分破分顯。名生實相。任運決至大菩提果。名為成
就第一希有功德。實相無生。而言生者。猶大品所
明。諸法不生。而般若生。蓋解諸法本自不生。即是
無生觀智現前。說名為生也。實相即是非相者。非
有相。非無相。非亦有亦無相。非非有非無相。以要
言之。離一切相。即一切法。離即離非。是即非即。故
名實相。
世尊。我今得聞如是經典。信解受持。不足為難。若當
來世。後五百歲。其有眾生。得聞是經。信解受持。是人
即為第一希有。
論曰。此即難有修行也。末世障深。故信解受持。倍
為希有。
何以故。此人無我相．無人相．無眾生相．無壽者相。所
以者何。我相即是非相。人相眾生相壽者相即是非
相。何以故。離一切諸相。即名諸佛。
論曰。此即信修果大也。設復計有少許我人等相。
決不能信此經。設於此經信解受持。決能了達我
人等相。當體即是無相。如翳盡華亡。華處即是空
處。非滅華而取空也。是故離一切華相。亦離別取
空相。即名諸佛證大果矣。
佛告須菩提。如是。如是。若復有人。得聞是經。不驚不
怖不畏。當知是人甚為希有。
論曰。此即信解成就也。疏云。一往怛愕名驚。心膽
怯弱名怖。深惡前事名畏。又驚是始行。怖是二乘。
畏是外道。又初聞經不驚。次思議不怖。後修行不
畏。
何以故。須菩提。如來說。第一波羅蜜。即非第一波羅
蜜。是名第一波羅蜜。
論曰。此即威力無上也。據功德施論云。經曰。須菩
提。如來說第一波羅蜜。須菩提。此第一波羅蜜。如
來說。彼無量諸佛亦如是說。釋曰。云何名第一。無
與等者故。云何無與等。一切佛法中威力最勝故。
一切諸佛同演說故。今經無諸佛同說之文。直云
即非第一波羅蜜。是名第一波羅蜜。當知第一波
羅蜜。統一切法。無有一法獨是第一。亦無一法而
非第一。如轉輪王之所統御。一切皆是輪王境界。
設無輪王。則無所統。設無所統。亦不名輪王也。齊
此是明十三種因。持經之福。多於寶施。以頌攝曰。
 處尊人重經同佛  一切勝因義無上 
 越內外多勝色因  超內施福同佛現 
 希能信解難修行  果大成就威無上 
 是故受持說此經  沙界寶施福非類 
須菩提。忍辱波羅蜜。如來說非忍辱波羅蜜。是名忍
辱波羅蜜。何以故。須菩提。如我昔為歌利王割截身
體。我於爾時。無我相．無人相．無眾生相．無壽者相。何
以故。我於往昔節節支解時。若有我相人相眾生相
壽者相。應生瞋恨。須菩提。又念過去。於五百世作忍
辱仙人。於爾所世。無我相．無人相．無眾生相．無壽者
相。是故須菩提。菩薩應離一切相。發阿耨多羅三藐
三菩提心。不應住色生心。不應住聲香味觸法生心。
應生無所住心。若心有住。即為非住。是故佛說。菩薩
心不應住色布施。須菩提。菩薩為利益一切眾生故。
應如是布施。如來說。一切諸相。即是非相。又說一切
眾生。即非眾生。
 忍即般若離四相  三施六度亦復然 
 是故應生無住心  利益一切如幻眾 
論曰。若佛法中惟般若第一。何必更修餘行。為遣
此疑。故言忍辱即非忍辱等。以般若攝一切行。一
切行皆是般若故也。遂引往昔妙行為證。言無我
相等者。直是了達生空。不起我人等想。亦非頑然
無想。設使頑無分別。則是愚癡。癡心作因。瞋念還
起。縱令竟同木石。終非般若妙智。今以正慧觀察。
<pb n="159"/>
了知人我本空。故於惡王起大慈悲。興大誓願。乃
至成佛最先度之。須知五百世中為忍辱仙。修持
般若。其來久矣。是故一切菩薩。皆應如此離相發
心。言離相者。即是不住六塵等相。言生心者。即是
常發大菩提心。若心有住。即為非所應住。既達無
住。應行三檀妙行。蓋不可因於布施。而遂取著六
塵。尤不可希心無住。而遂息其三施。以菩薩之法
為欲利益一切眾生故也。又恐人生於空見。謂。既
云離一切相。如何行施利生。故釋之曰。如來說一
切諸相。當體即是非相。不是撥相而別求非相。又
恐人生於有見。謂。既云利益眾生。如何無眾生相。
故釋之曰。又說一切眾生。即非眾生。此正欲人行
即相離相之施。利無生幻生之眾也。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
 不偽無虗必當理  非妄始終能具照 
 證法無實亦無虗  以是因緣應諦信 
論曰。若諸佛離一切想。證法無性。世間以何相故
而信知耶。為斷此疑。故言是真語等。真是不偽。譬
如世人。為名利故。未證言證。即是偽語。如來不爾。
現證無上大菩提故。實是無虗。譬如世人。貪鄙矯
妄。雖曾獲通。自知已失。有人來問。但云先得。即是
虗語。如來不爾。於大菩提無退失故。如者當理。譬
如世人。修得四禪。心暫不生。相同寂滅。便向人說。
我證涅槃。名不當理。如來不爾。真實證於大涅槃
故。不誑者非是幻妄。譬如愚夫。於乾城．幻事．鏡像．
水月及陽𦦨等。非有計有。妄生取著。種種言說。名
為誑語。如來不爾。證法實相。是第一義真現量故。
不異者始終無二。譬如術士。於過未事。以其伎能。
懸遠推測。或然不然。或應不應。則有異語。如來不
爾。大圓鏡智。普照三世。洞悉始末。無有遺餘。觀彼
久遠。猶若今日。盡未來際。悉見悉知。所說事理。皆
無異故。復次。如來所得法。即是一切法之實性。實
性無性。無性之性。乃為實性。設於一切法有所取
著。則實語是虗語。以其生語見．法見。不知實性本
無性故。若於一切法無所取著。則虗語是實語。以
其不生語見．法見。了知無性即實性故。故云此法
無實．無虗。如此五語。如此妙法。應諦信也。
須菩提。若菩薩心住於法而行布施。如人入闇。即無
所見。若菩薩心不住法而行布施。如人有目。日光明
照。見種種色。
 發心修行及慧照  三事互資無先後 
 如日與色及光明  展轉相資成見義 
論曰。若法無生無性。非實非妄。即是諸佛第一義
身。何故菩薩須行施等。既已熾然行施。云何復云
不住法耶。為遣此疑。遂說明闇二喻。取相則闇。達
理則明。此以目喻所發之心。種種色喻三施萬行。
日光喻般若妙慧也。推此喻意。若不發心。則雖常
居般若萬行光明境中。亦無所見。譬如日光明照
諸色。而無目者終無所見。又無萬行。則發心般若
亦為虗設。譬如無種種色。用目與日何為。今為行
施菩薩而說。故但舉二喻耳。
須菩提。當來之世。若有善男子．善女人。能於此經受
持讀誦。即為如來。以佛智慧。悉知是人。悉見是人。皆
得成就無量無邊功德。須菩提。若有善男子．善女人。
初日分。以恒河沙等身布施。中日分。復以恒河沙等
身布施。後日分。亦以恒河沙等身布施。如是無量百
千萬億劫。以身布施。若復有人。聞此經典。信心不逆。
其福勝彼。何況書寫受持讀誦。為人解說。須菩提。以
要言之。是經有不可思議。不可稱量。無邊功德。如來
為發大乘者說。為發最上乘者說。若有人能受持讀
誦。廣為人說。如來悉知是人。悉見是人。皆得成就不
可量．不可稱．無有邊．不可思議功德。如是人等。即為
<pb n="160"/>
荷擔如來阿耨多羅三藐三菩提。何以故。須菩提。若
樂小法者。（及彼）著我見人見眾生見壽者見（之凡外）。則於
此經不能聽受讀誦。為人解說。須菩提。在在處處。若
有此經。一切世間天人阿修羅所應供養。當知此處。
即為是塔。皆應恭敬作禮圍遶。以諸華香而散其處。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業。即為銷滅。當得阿耨多羅三藐三菩提。須菩
提。我念過去無量阿僧祗劫。於然燈佛前。得值八百
四千萬億那由他諸佛。悉皆供養承事。無空過者。若
復有人。於後末世。能受持讀誦此經。所得功德。於我
所供養諸佛功德。百分不及一。千萬億分。乃至算數
譬喻所不能及。須菩提。若善男子．善女人。於後末世。
有受持讀誦此經。所得功德。我若具說者。或有人聞。
心即狂亂。狐疑不信。須菩提。當知是經義不可思議。
果報亦不可思議。
 受持讀誦即如來  成就功德佛知見 
 大事大時不能及  以是大乘最上乘 
 荷擔菩提小不堪  經處即塔應供養 
 銷滅夙業證菩提  永超值佛昔功德 
 具說能令淺識疑  義及果報難思故 
論曰。此廣顯受持功德果報也。初總示云。受持讀
誦。即為如來。以其深悟實相。了知一切眾生。與佛
無別。始從名字。終至究竟。位位皆即佛故。次云以
佛智慧悉知悉見等。謂知見其從因尅果。此生餘
生。一切諸功德也。次以八種殊勝顯其功德。一者。
大事大時所不能及。恒河沙身。是名大事。經無量
劫。是名大時。雖如此施。猶故不及持經福德。以此
施門。五通菩薩亦能為之。未若此經。正斷無明漏
故。二者。此經如來為發大乘．最上乘者說。不是三
乘共。般若教名為大乘。於大乘中。惟為圓頓菩薩。
名發最上乘者。三者。如是人等。即為荷擔無上菩
提。以其受持讀誦。廣為人說。紹隆佛種。使不斷故。
任持運行。猶如荷擔。四者。樂小法人不能受說。何
況著我凡夫。著見外道。故皆不堪。五者。在處有經。
即為是塔。法身舍利。具足在故。六者。銷滅夙業。轉
重令輕。不復墮惡道故。七者。當得菩提。以業既銷。
菩提之體自明淨故。八者。超於如來昔時值佛功
德。以如來昔在然燈佛前。雖值多佛。尚存有所得
心。未達無相。不蒙授記。是故不及持經功德。見然
燈佛。悟無生忍。爾時方與般若恒相應故。具此八
種殊勝。故具說者。淺識之人必不能信。但總結云
義不可思議。果報亦不可思議也。
爾時須菩提白佛言。世尊。善男子．善女人發阿耨多
羅三藐三菩提心。云何應住。云何降伏其心。佛告須
菩提。若善男子．善女人發阿耨多羅三藐三菩提心
者。當生如是心。我應滅度一切眾生。滅度一切眾生
已。而無有一眾生實滅度者。何以故。須菩提。若菩薩
有我相人相眾生相壽者相。即非菩薩。所以者何。須
菩提。實無有法發阿耨多羅三藐三菩提心者。
 發心應住及降伏  亦無發住及降者 
 不於心外有一法  如是具顯清淨因 
論曰。此重遣菩薩心中微細我．法二執。令盡淨無
餘也。前文具明二空實義。寧有不盡。此重問者。略
有二意。一者。義既如此不可思議。豈容湊泊。則諸
菩薩發菩提心。畢竟云何應住。云何降伏其心。二
者。既言發心。便謂我能發心。既言住無所住。便謂
我能無住。既言降伏其心。便謂我能降心。我法宛
然。如何得與般若相應。此則特為鈍根再求方便。
佛仍告云。發菩提心者。當生如是心。乃至即非菩
薩等。所以酬其畢竟如何應住降心之請。次又答
云。實無有法發菩提心。則是蕩其我能發心．無住．
降伏之執也。蓋發心者。秪是全性起修。全修在性。
<pb n="161"/>
心相尚不可得。豈別有法令心得發。心無心相。則
我執何存。發無實法。則法執何有。情累既淨。般若
現前。既非妄有。亦豈但空。離句絕非。因清淨矣。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世當得作佛。號釋
迦牟尼。以實無有法得阿耨多羅三藐三菩提。是故
然燈佛與我授記。作是言。汝於來世當得作佛。號釋
迦牟尼。何以故。如來者。即諸法如義。若有人言。如來
得阿耨多羅三藐三菩提。須菩提。實無有法佛得阿
耨多羅三藐三菩提。須菩提。如來所得阿耨多羅三
藐三菩提。於是中無實無虗。是故如來說。一切法皆
是佛法。須菩提。所言一切法者。即非一切法。是故名
一切法。須菩提。譬如人身長大。須菩提言。世尊。如來
說人身長大。即為非大身。是名大身。
 因無所得果亦然  無法可得得授記 
 諸法非法名佛法  大身非身名佛身 
論曰。若言實無有法發菩提心。云何而有授記作
佛。得菩提果之事。為遣此疑。故明因既無法可得。
果亦無法可得。惟其了無所得。方堪授記。設有少
法可得。便不與諸法如義相應。云何而可授記作
佛耶。言諸法如義者。一切諸法。本原真如。性相常
住。不變不異。今不過如法自性。來成正覺。故名如
來。若言如來得證菩提。此是世俗言說。非實義也。
以如來所得菩提。秪是即心自性。如外別無可增。
故無實。真得不顛倒覺。覺諸法之自性。故無虗。又
菩提非一切法。故無實。一切法皆即菩提。故無虗。
又一切法皆即菩提。故菩提無實。菩提非一切法。
故菩提無虗。一切法皆是佛法者。以法界無外故。
法界不變常隨緣故。故言一切法。法界隨緣常不
變故。即非一切法。法法皆是不變隨緣。隨緣不變。
法界性故。是故名一切法。證此法界。名為法身。法
身離一切相。即一切法。非別有身。故非大身。法界
為身。故名大身。此正圓滿菩提歸無所得之妙莊
嚴果也。
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法名為菩薩。是
故佛說一切法。無我無人無眾生無壽者。須菩提。若
菩薩作是言。我當莊嚴佛土。是不名菩薩。何以故。如
來說莊嚴佛土者。即非莊嚴。是名莊嚴。須菩提。若菩
薩通達無我．法者。如來說名真是菩薩。
 能度所度不可得  能嚴所嚴亦復然 
 無我無法善通達  真因清淨宜修習 
論曰。此承上廣明無得妙果。而勸修無得真因也。
蓋不但無心外眾生可度。無心外佛土可嚴。即此
心性之中。求一能度所度能嚴所嚴實法。了不可
得。以能．所之性。秪是即心自性。無有少許我．法而
可得故。如此通達。即名真實菩薩。非謂有能通達。
有所通達也。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。須菩提。於意云何。如恒河
中所有沙。佛說是沙不。如是。世尊。如來說是沙。須菩
提。於意云何。如一恒河中所有沙。有如是沙等恒河。
是諸恒河所有沙數。佛世界如是。寧為多不。甚多。世
尊。佛告須菩提。爾所國土中。所有眾生。若干種心。如
來悉知。何以故。如來說諸心皆為非心。是名為心。所
<pb n="162"/>
以者何。須菩提。過去心不可得。現在心不可得。未來
心不可得。須菩提。於意云何。若有人滿三千大千世
界七寶以用布施。是人以是因緣。得福多不。如是。世
尊。此人以是因緣。得福甚多。須菩提。若福德有實。如
來不說得福德多。以福德無故。如來說得福德多。
 五眼具足成菩提  了了見於恒沙界 
 心即非心福非福  是故能所恒寂然 
論曰。上明清淨真因。畢竟無我．無法。則佛境界。為
有為無。為遣此疑。故顯如來五眼。不有而有。眾心
福德。不無而無。有無互彰。巧遮戲論。夫五眼者。能
照之知見也。眾生諸心及施福者。所照之境界也。
以前例後。則能照既有。所照安得獨無。以後例前。
則所照既無。能照安得獨有。特以如來五眼。凡愚
之所不達。以不達故。妄計為無。今故特明其有。顯
非斷空。眾心福德。凡愚之所取著。以取著故。妄計
為實。今故特明其無。顯非有性。言五眼者。次第為
語。肉眼同人。見現前色。天眼同天。見障外色。慧眼
示同二乘。見於真空。法眼示同菩薩。見於俗諦。佛
眼不共三乘。見於第一義諦。若圓融為語。一眼一
切眼。一切眼一眼。通照三諦。無有遺餘。是故亦知
爾所國土差別。亦知爾所眾心差別。亦知差別即
非差別。亦知爾所福德。亦知福德非實。若差別非
差別。福德非福德者。當知五眼即非五眼。若一無
礙妙智。分別說為五眼者。當知一法界中。分別說
有種種世界。種種眾心。種種施因。種種福果。亦為
不錯不謬矣。依假名說。能照．所照。皆悉歷然。依實
義觀。所無別所。能無別能。故曰恒寂然也。
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說諸相具足。即非具足。是名諸
相具足。
 色身相好離分劑  應見如來淨法身 
論曰。若佛境界離有離無。色身相好寧復非有。為
遣此疑。故明具足即非具足。欲令即於色身相好。
達其無分無劑。得見如來淨法身故。淨法身者。法
界為體。不局丈六及四八故。彼丈六身及四八相。
一一皆即相好之海。不可但作丈六四八觀故。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。
 說無可說性自離  解說非說始免謗 
論曰。色身相好。既非具足。說法度生。豈無語言分
劑耶。云何眾生得承如來言說。而解諸乘。為遣此
疑。故云若言如來有所說法。即為謗佛。以不能解
我所說故。我所說者。無有少許法相可得。無所說
相。無能說相。以諸法性。無聲字故。以諸聲字。性非
聲字。即是無性法故。此中無法可說一語。具遮二
謗。一者為遮有法可說謗故。二者為遮總不說法
謗故。謂說即非說。非以杜口為無說故。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生．眾生者。如來說非眾生。是名
眾生。
 是法難信亦有信  以諸眾生非生故 
論曰。此重疑信受者難也。然眾生原非實有眾生
之性。但一念迷惑。假名眾生。一念了悟。當體即佛。
佛與眾生。皆依俗諦言說建立。而終非有實性也。
須菩提白佛言。世尊。佛得阿耨多羅三藐三菩提。為
無所得耶。佛言。如是。如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。復次。須菩提。是法平等。無有高下。是名阿耨
<pb n="163"/>
多羅三藐三菩提。以無我無人無眾生無壽者。修一
切善法。即得阿耨多羅三藐三菩提。須菩提。所言善
法者。如來說即非善法。是名善法。須菩提。若三千大
千世界中所有諸須彌山王。如是等七寶聚。有人持
用布施。若人以此般若波羅蜜經。乃至四句偈等受
持讀誦。為他人說。於前功德。百分不及一。千萬億分。
乃至算數譬喻所不能及。
 智無所得法平等  善法非法成菩提 
 全性起修修即性  是故持說功德多 
論曰。若第一義佛境界。色相．言說皆不可得。法身
體性豈亦然耶。為遣此疑。故曰。我於無上菩提。乃
至無有少法可得。以是法平等。無高下故。請稍證
之。一切法者。秪是六塵。色無高下者。譬如一恒河
水。魚龍視為窟宅。修羅視為刀杖。人間視為清泉。
餓鬼視為膿血。二乘了其本空。菩薩知其差別。佛
眼知即法界。而恒河水性無高下。隨諸眾生妄見
不同。當知一切諸色。亦復如是。聲無高下者。譬如
一呪。魔外聞之恐怖。佛子聞之安隱。又如魔以惡
聲怖佛。反成讚詠。而北朝敗衂。風聲[鴳-女+隹]唳。皆為晉
兵。當知一切諸聲。亦復如是。香無高下者。譬如世
間沉檀。蠅蚋聞即遠去。幻士廁室。佛坐便成香殿
等。味無高下者。譬如目連鉢飯。母揣便成火炭。饑
世馬麥。佛受便如甘露等。觸無高下者。譬如闇中
捫膝。怖為他人。龍雨刀杖。變成天華等。法無高下
者。譬如為名利發菩提心。是三塗因。為斷邪殺婆
羅門。轉增功德等。是故一切諸法。其性平等。本無
高下。隨眾生心妄見高下。而高下悉皆無性。達此
無性。名為無上菩提。非別有少法可得也。既顯示
菩提無所得已。乃的示妙修之要云。以無我無人
無眾生無壽者修一切善法。即得無上菩提。蓋不
達無我而修一切善法。止成人天偽果。不修一切
善法而但證我空。止成二乘小果。妄言我．法俱空
而恣行惡法。則為闡提獄種。惟以無我修一切善。
正所謂應無所住而生其心。故即得無上菩提也。
夫是法平等無有高下。即境妙也。無我人眾生壽
者。即智妙也。修一切善法。即行妙也。三法成乘。故
得菩提。而又言善法即非善法等者。為遣疑故。恐
有疑云。既無少法可得。云何復修一切善法。此善
法者。獨非法耶。今釋之曰。善法即非善法。以善是
對惡之名。因於惡法。假名善法。若非對惡。無善名
故。以諸善法。惟心所修。心既不有。善亦性空。不可
得故。以諸善法。互具一切善惡諸法。性不定故。如
布施．持戒等。雖是善法。而名利矯飾心修之。是三
塗因。人我勝負心修之。是修羅因。著相計果心修
之。是人天因。出世滅苦心修之。是二乘因。利益眾
生心修之。是菩薩因。法界平等心修之。是無上因。
如是差別。有無量故。以諸善法。體即法界。實相無
相。不思議故。結云是名善法者。即是對惡因緣故。
惟心空寂故。出生十界故。全體法界故。如此善法。
全性所起。故名為修。全修即性。故無實法。至圓至
頓。了義了義。持說功德。豈財施所可較哉。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
 知生非生如是度  說我無我亦復然 
 凡亦非凡性自空  是故假名皆不壞 
論曰。前明眾生即非眾生。如何復有經言。無量眾
生。以佛為善知識。解脫諸苦。為遣此疑。故云實無
眾生如來度者。以第一義中。佛與眾生皆無性故。
以同體大悲。不於心外有眾生故。若實有眾生異
於如來。是所度者。如來即有我等四相。須知如來
<pb n="164"/>
雖復有時說我。但是假名。實非有我。而凡夫聞語
起見。自生執著耳。又恐轉計凡夫是實有法。故隨
釋云。即非凡夫。以聖凡皆是假名。從來無實性故。
言是名凡夫者。但是不壞假名而已。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王即是如來。須菩提白
佛言。世尊。如我解佛所說義。不應以三十二相觀如
來。爾時世尊而說偈言。若以色見我。以音聲求我。是
人行邪道。不能見如來。
 如來不可以相觀  遣著應知離四句 
論曰。諸相非相。前已重重發明之矣。茲復設此問
者。意欲具遣一切句故。不曰見如來。而曰觀如來
者。以如來即諸法如義。則三十二相獨非諸法。獨
無如義可觀耶。故須菩提即順答曰。如是如是。以
三十二相觀如來。然諸佛法身。畢竟四句皆離。若
直以三十二相而觀。則轉輪聖王。亦可為如來矣。
豈知如來法性身哉。尊者解旨。尋答不應。佛乃以
偈述成。但舉一隅。若欲具足說者。即色聲求。固是
邪道。離色聲求。亦是邪道。亦即亦離求。非即非離
求。均是邪道。據諸論本。皆有二偈。前一偈同。更一
偈云。如來法為身。但應觀法性。法性非所見。彼亦
不能知。則文義俱全矣。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
 四句皆離相好圓  發心終不說斷滅 
論曰。若如來不可以色聲求。乃至四句皆不可得。
將無畢竟斷滅相耶。為遣此疑。故曰莫作是念等。
須知如來惟其離四句故。所以無邊相好皆得具
足。設但如轉輪聖王。則捨身之後。相好即滅。反成
斷滅相矣。
須菩提。若菩薩以滿恒河沙等世界七寶持用布施。
若復有人。知一切法無我。得成於忍。此菩薩勝前菩
薩所得福德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
 第一義忍此得成  無著無貪福最勝 
論曰。知法無我。得成於忍。此般若功成也。由其不
貪不著。故福德無與等者。若有所受。便有分劑。
須菩提。若有人言。如來若來．若去．若坐．若臥。是人不
解我所說義。何以故。如來者。無所從來。亦無所去。故
名如來。
 如來無去亦無來  果德究竟不生故 
論曰。若第一義無福可取。何故餘經作如是說。如
來福智資糧圓滿。坐菩提座。趣於涅槃。為遣此疑。
故云是人不解我所說義。以真如無別處所。可從
彼來。生死無別處所。可從此去故。以有緣則現。譬
如水清月現。月實不來。緣盡則隱。譬如水濁月隱。
月實不去故。
須菩提。若善男子．善女人。以三千大千世界碎為微
塵。於意云何。是微塵眾。寧為多不。甚多。世尊。何以故。
若是微塵眾實有者。佛即不說是微塵眾。所以者何。
佛說微塵眾。即非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者。即是一合相。如來說。一合相。即非一合相。
是名一合相。須菩提。一合相者。即是不可說。但凡夫
之人貪著其事。
 微塵世界有非有  碎非可碎合非合 
 如來果德不可說  一切譬喻無能喻 
<pb n="165"/>
論曰。上明如來無所從來。亦無所去。但以有緣則
現。緣盡則隱。恐有疑云。佛真法身。譬如世界。佛應
化身。譬如微塵。復有疑云。迷涅槃成生死。如碎界
為塵。悟生死成涅槃。如合塵為界耶。故今釋云。微
塵即非微塵。世界即非世界。乃至一合相即非一
合相等。蓋法身應化。原非世界微塵可比。生死．涅
槃。亦非碎塵．合界可喻。然即此微塵。便非微塵。即
此世界。便非世界。碎無可碎。合無可合。但凡夫妄
生貪著耳。
須菩提。若人言佛說我見人見眾生見壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見人見眾生見壽
者見。即非我見人見眾生見壽者見。是名我見人見
眾生見壽者見。
 智者應知四見離  說有非有解實義 
論曰。此結顯四見本離。以為修行般若之方便也。
恐有疑云。佛破我人眾生壽者。為其有故。若本無
我人眾生壽者。何用破為。譬如無病。何須用藥。今
明四見即非四見。所以可破。如病非實病。所以可
醫。翳非實體。所以可抉。但了四見本非四見。譬如
了病非實。便可安心調理矣。正宗分竟。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
 如是知見及信解  法相非相故不生 
論曰。此付囑流通也。如是者。廣指上文所說也。知
見者謂證時。信解者修學時。正修學時。不生法相。
以法相即非法相故。但依俗諦。說名為法相耳。
須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。
 無量世界寶施福  不如發心持說勝 
論曰。此較量流通也。發菩提心。已為大難。持說此
經。倍為希有。蓋不發菩提心者。不堪持說此經。發
心而不持說此經。無以圓滿。稱性福聚。今由發心
及持說。故非施福所及也。功德施論云。何故復說
受持之福。欲令眾生畢竟信故。
云何為人演說。不取於相。如如不動。何以故。一切有
為法。如夢幻泡影。如露亦如電。應作如是觀。
 如理演說不取相  觀察有為體相故 
 如是六喻或九十  性即無住大涅槃 
論曰。此流通方法也。欲弘通此經者。須是不取於
相。如於真如。常不動故。言不動者。即是不動空有
等法。一切諸法。約真諦邊。一切皆空。約俗諦邊。一
切皆有。十界皆空。故非偏空。此空即具一切法。名
為真如。十界皆有。故非偏有。此有即泯一切相。亦
名真如。今以如智如於如理。故不取偏有相。不取
偏空相。而空有等法皆得不動。又正演說時。不掛
一元字脚。以文字相。即解脫相。故不取演說相。亦
不離文字而別取默然相也。何以故下。重示般若
觀門。一切有為法者。舉所觀境。即指陰處界等。豎
窮十界。橫亘色心。以要言之。種種假實國土。總名
有為。以是隨染淨緣成故。如夢幻泡影等者。示觀
察門。此譯止有六喻。他譯九喻。謂星．翳．燈．幻．露．泡．
夢．電．雲。大品十喻。謂幻。𦦨。水月．虗空．響．乾城．夢．影．
鏡像．化。然法數雖殊。理致惟一。今略為三釋。一附
事釋。二次第釋。三圓融釋。附事釋者。夢幻泡影。是
無我觀。如露如電。是無常觀。色陰如夢。覺時不可
得故。受想如幻。隨心變現故。行陰如泡。虗妄生滅
故。識陰如影。無有實性故。色法如露。不久停故。心
法如電。起即滅故。二次第釋者。譬如夢等。因緣妄
有。一切有為。亦復如是。因緣妄有。無實體性。譬如
夢等。當體即空。一切有為。亦復如是。當體即空。非
<pb n="166"/>
滅故空。譬如夢等種種變現。一切有為。亦復如是。
種種變現。假名無量。譬如夢不異睡。幻不異本。泡
不異水。影不異質。露不異濕。電不異光。一切有為
亦復如是。不異實相。三圓融釋者。即一心三止三
觀也。即止而觀。故一切皆夢幻等。即觀而止。故一
切夢等。悉皆如如。由此一心圓止觀力。則知一切
諸法。皆即無住大涅槃性。依此演說。即是金剛般
若波羅蜜也。
佛說是經已。長老須菩提。及諸比丘．比丘尼．優婆塞．
優婆夷。一切世間天．人．阿修羅。聞佛所說。皆大歡喜。
信受奉行。
 三事清淨故歡喜  二利具足成受行 
論曰。此流通相貌也。一．能說人清淨。佛證金剛般
若體故。遠離名利諸過患等。二．所說法清淨。無上
正法實相印故。離於有無諸戲論等。三．聞者得解
清淨。持戒修福。有正智慧。不驚不怖不畏。能深信
故。不復取著法．非法等。自利成就。名信受。轉化無
盡。名奉行也。
 般若實相不思議  如是妙義如大海 
 仰承三寶勝威力  演說此中一滴相 
 抉諸生盲空見膜  令見實相如金剛 
 迴茲福利施羣生  同成究竟度無極 

金剛般若波羅蜜經破空論（終）

<article id="n480">金剛經觀心釋</article>

No. 480
<sarticle>金剛般若波羅蜜經觀心釋</sarticle>

菩薩沙彌　智旭際明　述
 已申如實不空義  如如演說不取著 
 攝彼名句及文身  融歸一念成觀行 
金剛者。喻現前一念心也。譬如金剛。體則無上至寶。
相則純淨無雜。用則廣能利益。現前一念。亦復如是。
體即法界。相無塵染。用徧一切。復次現前一念。即是
金剛。世間金剛之寶。假心為喻。乃世寶似心。非心似
世寶也。此現前一念金剛之心。即三般若。法界真體。
名為實相。無塵染相。名為觀照。徧一切用。名為文字。
達此一念三般若者。名波羅蜜。以即三德究竟之彼
岸故。此一念性。亘古亘今常不變故。可軌持故。一切
聖賢由此得成諸道果故。即名為經。復次。現前一念
之性。從來不異。名如。此外更無別法。名是。統攝自在。
名我。了了印境。名聞。十世古今不離當念。名一時。虗
靈絕待。名佛。豎窮橫徧。名在。含育出生一切諸法。名
舍衛國。但悟惟心。能降魔外。名戰勝。功德之林。名樹。
性具功德。周給一切。名給孤獨。萬善所集。名園。復次。
現前一念。當體常徧。名大。出生福慧。名比丘。諸心心
所相應。名眾。一念具足百界十如。為千。自行化他。十
善各各互具。為二百。五根。五力各各互具。為五十。猶
如海印炳現。無前無後。名俱。復次。無有一法出過於
心。名為世尊。一切時中。常應觀察自心。名食時。自心
本具慚愧法忍。名衣。自心事理和合相應。名鉢。歷陰
界處觀察理性。名入城乞食。於一一法得見理性。名
次第乞已。會事歸理。名還本處。觀理究竟。名飯食訖。
全修在性。名收衣鉢。福慧明顯。名洗足。證於第一義
空。名敷座而坐。復次。相應解心所。名須菩提。此解有
殊勝力。名為長老。諸心所中能為導首。名為在大眾
中。不取空證。名從座起。順方便道。名偏袒右肩。右膝
著地。權不異實。名為合掌。如理觀察。自覺聖智境界。
名恭敬白佛。心性不可思議。故名希有。無量眾善。名
諸菩薩。眾善不離一心。名善護念。一心具行眾善。名
善付囑。一念照性。名善男子。一念寂性。名善女人。依
<pb n="167"/>
寂照體。起寂照用。名為發菩提心。用如其體。名為應
住。永離昏擾。名為降伏其心。心之理性隨解現故。名
佛告須菩提。如理而觀。觀即如理。名善哉善哉。復次。
現前一念。具足無量染淨種子及現行故。名為一切
眾生之類。無明覆蔽。名為卵生。隱覆含藏。名為胎生。
愛取所潤。名為濕生。非有現有。名為化生。心生像生。
名為有色。覓心無像。名為無色。種種攀緣。名為有想。
攀緣無性。名為無想。所緣不實。名非有想。能緣不斷。
名非無想。無明妄想本性空寂。名為無餘涅槃。了妄
不生。名為令入滅度。一心不生。萬法無咎。譬如翳除。
空華悉殞。名為滅度無量無數無邊眾生。華性本空。
非今始滅。名為實無眾生得滅度者。於一念中。妄計
宰主形相眾緣相續。名我等四相。迷空計華。名非菩
薩。復次。心無心相。名無所住。念念出生。名之為行。不
取一法。名為布施。不染一法。名為持戒。不礙一法。名
為忍辱。不捨一法。名為精進。不動一法。名為禪定。不
昧一法。名為智慧。不壞一法。名為福德。不見一法有
分劑相。名如虗空。不計一法異於般若。名如教住。復
次。現前一念。體即法界。名非身相。本原真如。名為如
來。由觀心故。不毀三業。名為持戒。質直柔和。名為修
福。一念覺故。名為一佛。念念相續。至無量念。善覺悟
故。名為無量佛所種諸善根。本覺之性。印持攝受諸
修德故。名為如來悉知悉見無量福德。了心無相。名
無四相。行無相善。名無法相。離一切惡。名為無非法
相。諦喻彼岸。觀智喻筏。安住實諦。觀解亦絕。名為法
尚應捨。復次。現前一念。即如來故。亦即菩提。不應如
來得於如來。不應菩提得於菩提。以能得所得。能說
所說。皆是即心自性。無能所故。此心之性。即無為法。
一切聖賢。不離心性有修證故。現前心性。即名為經。
是法是常。無變壞故。一切諸佛及菩提法。無不依於
心性而施設故。若達心法。即知佛法。亦知一切眾生
之法。三無差別。非別更有諸佛法故。復次。現前一念。
即是法界。無內外故。故無出入。亦無往來。無道無果。
無欲無離。無喧無寂。名為四果阿蘭那行。復次。現前
一念。光光相續。名為然燈。萬法所依。名為佛土。徧滿
自在。名為大身。福田所宗。名為塔廟。一體三義。名金
剛般若。究竟秘藏。名波羅蜜。如理觀心。名奉。觀成不
失。名持。自此以後。雖有種種名句文身。以義攝取。亦
復不離現前一念。可以意知。不復委釋。
 如是微妙金剛義  不離現前一念心 
 觀心具足般若經  亦復具足餘妙典 
 十二分教二種藏  乃至量等大千經 
 於一念中悉剖出  一切諸念亦復然 
 如於念念剖大經  一切根塵亦如是 
 乃至無有少許塵  而不具足法界藏 
 如是正慧應了知  一切惟心心一切 
 若不觀心類說藥  真藥現前亦不知 
 是故我今稽首禮  性具三德無遺者 
 一一啟請勸觀心  速登般若金剛岸 

金剛般若波羅蜜經觀心釋（終）

<article id="n481">金剛經略談</article>

No. 481
<sarticle>金剛般若經略談</sarticle>

明　觀衡　撰
金剛般若波羅蜜經。此八字乃一經之總題。金剛是
喻。即金剛寶最堅。萬物不能壞。最利。能壞一切物。般
若是法。梵語般若。此云智慧。此慧之體本寂。即實相
般若。此慧之用圓明。即觀照般若。實相之體。生死等
法不能到故。喻之金剛最堅。一切物不能壞。觀照之
<pb n="168"/>
用。能空生死等法故。喻之金剛最利。能壞一切物。此
金剛般若。在大部中。名能斷分。則知今喻金剛。唯重
能利能空一切法也。此經從須菩提啟請已去。至後
不取於相。如如不動。通是用觀照般若之法。不取心
佛眾生之相。又照心佛眾生無性。又照心佛眾生本
寂。成一清淨菩提心。然現前心佛眾生有實體用。如
何得知無性．本寂而不取耶。後以金剛觀察深喻。喻
之心佛眾生。皆是有為。如夢幻泡影。則心佛眾生諸
法。不待排遣而自空矣。既是本空．本寂。欲何所取。是
知行般若時。只是一味不取。則世出世法一無所有
也。又諸法不是因不取而後無。唯其本無。因妄取成
有。但不取。自還本來面目。是則金剛之名。即夢幻等
喻。以夢幻等喻。喻空一切法。故稱金剛喻。經中先法
後喻。題中先喻後法。首楞嚴經云。金剛王寶覺如幻
三摩提。如幻即金剛也。三摩提寶覺即般若也。波羅
蜜此云彼岸到。即到彼岸。以梵語多倒故。葢般若乃
諸佛眾生共有之佛性。眾生不善用。用之見色為色
粘。用之聞聲為聲轉。不能超聲色之外。逐境流轉。名
為此岸。諸佛善用此佛性。用之照色色空。用之照聲
聲寂。能超聲色之外。達境唯心。名為彼岸。是此岸彼
岸。非有兩地。同是一境。但超與不超。名為此岸彼岸。
是轉名不轉體也。般若．妄見。亦只一佛性。因覺不覺。
故別其名。亦無實性也。經之一字。即文句之假名。以
貫攝為義。是能詮言教。即文字般若也。依相言。則有
喻有法有體有用。差別名義。合之。故曰金剛般若波
羅蜜經。依性言。唯一如如不動清淨菩提心。了無能
所．法喻．體用之分也。
此金剛般若經一卷。雖文義重沓。總不出須菩提所
讚所請之義。所讚。如來善護念諸菩薩。善囑所諸菩
薩。所請。善男子．善女人。發阿耨多羅三藐三菩提心。
云何應住。云何降伏其心是也。如來所答。先總答菩
提心。以酬所請之意。然後展轉發明。使其信受清淨。
即見所讚不虗也。先總答菩提心。從佛告須菩提。諸
菩薩摩訶薩應如是降伏其心起。至須菩提。菩薩但
應如所教住止。是也。其中初答降伏其心。即發起大
悲。能降伏我心。以大悲。能度一切眾生。若無智運之。
即墮生死。故以智運之。雖是滅度無量無數眾生。實
無眾生得滅度者。何以故下。徵明其義。若菩薩有我
相人相眾生相壽者相。即非菩薩。是悲不離智也。次
答云何應住。即發起大智。於一切法。應無所住。以無
所住。能遠離一切相。若無悲運之。即墮涅槃。故以悲
運之。雖是不住於相而行布施。饒益眾生。下徵明其
義。謂何故既行布施。又不住於相。葢菩薩不住相布
施。其福德方是無漏。猶如虗空。廣大不可思量故也。
後結答須菩提問。意謂汝問發菩提心云何應住。菩
薩發菩提心。但應如我所教而住。是真實菩薩。是真
實阿耨多羅三藐三菩提心。是知菩提心無別自體。
唯悲智和合。故名菩提心。又大悲降伏我心。即不取
心相。大智不住一切法。即不取眾生．佛之相。既不取
心．佛．眾生三相。是三相無有差別。同一清淨菩提心
也。上既總答菩提心行相如此。下為發明以見如來
護念付囑菩薩之善巧。因總標菩薩於法。應無所住。
行於布施。所謂不住色布施。不住聲香味觸法布施。
雖分示六塵之法。未指陳六塵之法所在何處。故下
為指明六塵在處。即佛與眾生也。既六塵通該佛與
眾生。不住六塵。即不住佛相．眾生相。不住。即不取也。
不取佛相。即不取樂相。不取出世間法相。不取眾生
相。即不取苦相。不取世間法相。從須菩提。於意云何。
可以身相見如來不起。至後須菩提。當知是經義不
可思議。果報亦不可思議止。是也。其中先不住佛相。
佛有福慧二相。從須菩提。於意云何。可以身相見如
來不起。至如來常說。汝等比丘。知我說法。如筏喻者。
法尚應捨。何況非法止。是不住佛福相。即不取福果
<pb n="169"/>
也。從須菩提。於意云何。如來得阿耨多羅三藐三菩
提耶。如來有所說法耶起。至須菩提。一切諸佛及諸
佛阿耨多羅三藐三菩提法。皆從此經出。須菩提。所
謂佛法者。即非佛法。是名佛法止。是不住佛慧相。即
不取智果也。上護念菩薩不取如來福慧二果。恐疑
謂發菩提心為求菩提道。今於佛福慧二相都不取。
即菩提道亦無。何用發菩提心耶。故下引四果及佛
菩薩皆以不取而後證果。因不取福慧二相。其福慧
乃能廣大無漏。若取相即屬有漏。非菩提心也。初引
聲聞不取四果。次引如來不取菩提。後引菩薩不取
莊嚴。然後結成以一切聖賢都是不取而後證果。是
故菩薩發菩提心。亦應如是生清淨心。不應住色生
心。不應住聲香味觸法生心。即不應住如來福慧二
相生心。應無所住而生其心。是真清淨心也。文從須
菩提。於意云何。須陀洹能作是念。我得須陀洹果不
起。至佛說非身。是名大身止。是也。上開示結成以不
取為菩提心既明矣。即付囑信受。使傳持佛慧命相
續不斷。文從須菩提。如恒河中所有沙數。如是沙等
恒河。於意云何。是諸恒河沙寧為多不起。至若是經
典所在之處。即為有佛。若尊重弟子止。是也。此經是
頓教。不歷修證漸次。隨分一字一句。義皆圓滿。故即
請經名。文從爾時須菩提白佛言。世尊。當何名此經
起。至若復有人。於此經中。乃至受持四句偈等為他
人說其福甚多止。是也。上發明證成付囑此菩提心。
了然明白。當機領解。陳自所解。如來復為印證。又從
爾時須菩提聞說是經。深解義趣。涕淚悲泣起。至如
來說第一波羅蜜。即非第一波羅蜜。是名第一波羅
蜜止。是也。已上護念．付囑。總是護念菩提心。不住如
來福慧二相。下護念菩提心。不住眾生相。從須菩提。
忍辱波羅蜜。如來說非忍辱波羅蜜。是名忍辱波羅
蜜起。至如人有目。日光明照。見種種色止。是護念。不
住眾生相。又從須菩提。當來之世。若有善男子善女
人。能於此經受持讀誦。即為如來以佛智慧。悉知是
人．悉見是人。皆得成就無量無邊功德起。至當知是
經義不可思議。果報亦不可思議。是付囑。此不住眾
生相。清淨菩提心。使傳佛慧命也。上發明菩提心不
取佛。不取眾生。清淨行相意義已周。恐疑謂菩提心
要上求佛果。下利眾生。乃成菩提心。何故教佛與眾
生皆不可取。若不取佛與眾生。則菩提心云何而生
耶。是教離相發菩提心。則無菩提心可發矣。故須菩
提重復請問。善男子．善女人。發阿耨多羅三藐三菩
提心。云何應住。云何降伏其心。前問云何應住。云何
降伏其心。意謂發菩提心降伏何等心。故曰。云何降
伏其心。住於何法。故曰。云何應住。如來答意謂發菩
提心應降伏我心。應住於無相。是清淨菩提心。今問
云何應住。謂菩提心要借外緣而生。云何應於無相
而住。又菩提心要借內因而生。云何降伏我心。若無
內因外緣。則菩提心無因而生矣。是前後問辭似同。
問意迥別。下如來所答。亦是辭同意別。經云。佛告須
菩提。善男子善女人發阿耨多羅三藐三菩提心。當
生如是心。此句是總答。謂發菩提心。當要生如是清
淨心。內降伏我心。外不住生佛名相。此重一當字。謂
當要生如是清淨心。方名菩提心也。故云我應滅度
一切眾生已。而無有一眾生實滅度者。又釋明其義。
經云。所以者何。實無有法發阿耨多羅三藐三菩提
心者。以實無有法一句。釋明當如是生清淨心。謂若
實有法。如來何故強要汝等不取。以實無有法。眾生
妄見。內取心相。外取生佛之相。故成迷倒。汝若不取。
即正知見。故名菩提心。是以實無有法為正理。以不
取內心。內因正。不取生佛之相。外緣正。因緣既正。能
生正智。故名菩提心。是則一有所取。即背正理。所生
皆顛倒見。非菩提心。故發菩提心者。應如是住。如是
降伏其心。上答明其意。下引證。從須菩提。於意云何。
<pb n="170"/>
如來於燃燈佛所。有法得阿耨多羅三藐三菩提不
起。至須菩提。若菩薩通達無我法者。如來說名真是
菩薩止。是以如來實無有法得成菩提。菩薩實無有
法莊嚴佛土。證成菩薩應如是不住於相。應如是降
伏我心。是名真發菩提心也。上以實無有法一句。總
答明菩提心應住降伏之義。未詳明實無有法是實
無何等法。故下廣明實無有法之法字。從須菩提。於
意云何。如來有肉眼不起。至須菩提。菩薩所作福德。
不應貪著。是故說不受福德止。通是廣明實無有法
之義。以心佛眾生諸法既都實無所有。則了無一法
可取。即達清淨實相。以顯如來護念之善也。其中初
明心無我。文從須菩提。於意云何。如來有肉眼不起。
至須菩提。過去心不可得。現在心不可得。未來心不
可得止。是也。又從須菩提。於意云何。若有人滿三千
大千世界七寶以用布施起。至後若有人。以此般若
波羅蜜經乃至四句偈等。受持讀誦。為他人說。於前
福德百分不及一。百千萬億分乃至算數譬喻所不
能及止。是明佛無我也。其中初從須菩提。於意云何。
若人滿三千大千世界七寶以用布施起。至得福德
多。是明佛福因性無我。又從須菩提。於意云何。佛可
以具足色身見不起。至是名諸相具足止。是明佛福
果性無我。總此二章。通是明佛福性無我。又從須菩
提汝勿作是念。我當有所說法起。至如來說非眾生。
是名眾生止。是明佛智。所說法無我。又從須菩提白
佛言。世尊。佛得阿耨多羅三藐三菩提。為無所得耶
起。至如來說善法即非善法。是名善法止。是明佛智。
所證法無我。通此二章。是明佛智性無我。并前福性
無我。是護念菩提心。實無有佛可取也。既護念不取
佛。福慧二嚴。其心清淨。後付囑生信受持。故云須菩
提。若三千大千世界中所有諸須彌山王等。又從須
菩提。於意云何。汝等勿謂如來作是念。我當度眾生
起。至凡夫者。如來說即非凡夫。是名凡夫止。是明眾
生無我。上歷明心．佛．眾生三法皆實無有。是正明實
無有法。護念菩提心。不應取法。不應取非法。故得清
淨。但未知有法發心有何過。若有法發心無過。即依
有法發心亦可。何故必竟要依實無有法發心耶。故
下以有相見佛為非。反成上實無有法發心為決定
義。經從須菩提。於意云何。可以三十二相觀如來不
起。至是人行邪道。不能見如來止。是也。上來證明反
成。總明心．佛．眾生三法實無所有。以破執實有我法
之常見。又恐執實無有法。不作福德。成斷滅見。故下
又破撥無因果之斷見。并上破常見。通是於心．佛．眾
生三法上。遠離斷常二見。成就無上正等正覺之心。
此破斷見之文。從須菩提。汝若作是念。如來不以具
足相故。得阿耨多羅三藐三菩提。若作是念起。至是
故說不受福德止。是也。前從須菩提。於意云何。可以
身相見如來不起。至是經義不可思議。果報亦不可
思議通是破徧計性。遣人法二執。以不取心佛眾生
等法。護念菩提心。清淨離相。從須菩提重請善男子
善女人發阿耨多羅三藐三菩提心。云何應住。云何
降伏其心起。至是故說不受福德。通是破因緣性。明
人法無我。以明心．佛．眾生三法無性。是菩提理趣。以
理趣本無一法。成上菩提心行相應不住不取也。既
實無心佛眾生。了無一法可得。即真清淨。事事法法。
同一如如不動。故示圓成性。以明人法一如。從須菩
提。若有人言。如來若來若去．若坐若臥。是人解我所
說義不起。至但凡夫之人。貪著其事止。是顯圓成性
如如之理。其中初以如來若來若去。明法性身如。次
以世界微塵無成壞相。明法性土如。身土一如。即如
如體。從須菩提。若人言佛說我見人見眾生見壽者
見起。至一切有為法。如夢幻泡影。如露亦如電。應作
如是觀止。是明圓成性正智之照。其中初明現量智。
從須菩提。若人言佛說我見人見起。至於一切法。應
<pb n="171"/>
如是知。如是見。如是信解。不生法相止。是也。如是知。
如是見。如是信解。即如來現量正知正見。是究竟菩
提心。次明比量智。從須菩提。若有人以滿無量阿僧
祇世界起。至後應作如是觀止。此用金剛觀察十種
深喻。比心佛眾生有為諸法。如夢幻泡影。了無實性。
以喻比觀。故名比量。觀察入理。故名正觀。以正觀之
比智。合上正智之現智。通是如如全體大用。是前破
徧計性。遠離人．法二執。成就正智之大用。又破因緣
性。通達人．法無我。顯說如如之本體。是合如如正智。
為圓成性。分圓成性。為實相．觀照二種般若。是圓成
性。遠離徧計。成就正智。遠離因緣。成就如如。即如如
正智。合為一阿耨多羅三藐三菩提心也。此經大旨。
盡於此矣。是知此經始終只是一阿耨多羅三藐三
菩提心。如來善護念。善付囑。只是成就得一發字。已
發者。護念發起清淨心。未發者。付囑發起信受。此就
多分言。已發方堪付囑。未發更要護念。總之要成就
一發字。是佛善巧也。

金剛般若經略談（終）

<article id="n482">金剛經略疏</article>

<talk>No. 482-A
 金剛略疏序</talk>

眾生汩沒於生死海中。頭出頭沒。無有出期。其故何
哉。良以心鏡本淨。像色元虗。而眾生認以為實。繇是
起欣厭．生去取．造妄業。而自甘招幻輪而忍苦。譬如
夢中見虎。人與虎而俱非。眼裏生華。眼並華而交病。
執之不捨。寧有已時。我佛憫之。為說破有之法。名大
般若。般若凡有八部。而金剛其一也。金剛凡有六譯。
而秦譯其一也。文約而義豐。辭顯而理奧。實為八部
之精要。其指歸于破人．法之妄執。了一心之實相。令
諸眾生。不取於相。如如不動而已。余弱冠時。即知讀
此經。求其義於諸疏。心殊厭之。以理本直也。而釋之
以紆回。辭本顯也。而索之於隱昧。蓋多絆於二論之
葛藤而不能自脫者也。及有弗宗二論者。則又妄逞
胸臆。越宗趣而違佛旨。識者呵之。故疏金剛者不下
數十家。求其善疏。莫之或聞。辛巳之秋余自婺反建。
寓居寶善。時心石師作金剛凟蒙。一宗圭峰長水而
刪繁就要。以便初機。命余訂之。余雖從事其間。亦不
過依他作解。因人成事而已。於己心終未能安。故金
剛一疏。反成不了之業。迨乙酉春改制後。倦於說禪。
終日坦腹而臥。無以消閑。乃取是經日疏之。盡誅舊
日葛藤。獨揭斬新日月。但理求其當。辭求其達。無紆
回隱昧之獘而已。三易稿而疏成。客有難余者曰。古
疏上祖慈尊。下宗二論。無片言隻字。不有所本。今子
棄之而弗從。豈子之智。能超於諸大聖哉。余曰是不
然。子謂天親能背無著不。曰不也。子謂無著能背內
院不。曰不也。子既謂三聖相承。如水傳器。則宜確守
師說。如天台後學。一字不敢移易可也。今觀天親立
二十七疑。已非無著之意。無著分一十八住。亦非內
院之言。則何其分道而馳。若此哉。子若知無著．天親
之必不背內院。則知余今日之必不背無著天親也。
客謝而退。因并錄之。以弁簡首。
石鼓主人釋元賢題

<other>No. 482</other>
<sarticle>金剛略疏</sarticle>

福州鼓山湧泉禪寺傳法沙門元賢述
金剛般若波羅蜜經
金剛寶名。其體最堅。一切物不能壞。其用最利。能
<pb n="172"/>
壞一切物。故佛以之喻般若之德。般若梵語。此云
智慧。其體即實相。雖流轉六趣而不損。猶金剛之
堅也。其用即觀炤。能炤破一切而不留猶金剛之
利也。約其功能稱波羅蜜。波羅蜜亦梵語。此云彼
岸到。意以生死為此岸。煩惱為中流。涅槃為彼岸。
全由般若為之舟楫。乃能離生死岸。渡煩惱流。而
登涅槃岸也。經者鏡心之文。載道之器。其義訓法．
訓常．亦訓徑。法者十界同遵之正軌也。常者萬古
不易之常道也。徑者出凡入聖之要路也。若今經
即般若為修行者之正軌常道要路。是名為經也。
此經大旨。宗乎無相。而以不住為方便。復以夢幻
泡影露電六觀為方便中之方便。初破我相。次破
法相。後破非法相。此三既破。即是實相。而實相無
相。究竟無所得而已。證此無所得之法。是謂如如。
是謂無為。是謂涅槃。是謂菩提。亦但有其名而已。
向下備陳此旨。觀者詳之。
如是我聞。一時。佛在舍衛國祗樹給孤獨園。與大比
丘眾千二百五十人俱。
此古謂之證信序。乃明法有所受也。如是者。指法
體也。不變不異曰如。離過絕非曰是。我聞者。阿難
自述所聞也。阿難已達我空。實不計我。但隨俗假
稱。故名為我。我既無我。聞亦無聞。從緣生故不壞
假名。即不聞聞也。一時者。以諸方年月不同。難以
標定。故但云一時。乃取師資合會。聽說究竟。為一
時耳。佛。具云佛陀。此翻覺者。覺有三義。謂自覺．覺
他．覺滿也。舍衛國屬中天竺境。祗樹給孤獨園。乃
佛所居精舍。在舍衛城外東南五里間。緣為給孤
獨長者買園。祗陀太子施樹。故以為名。大比丘等。
乃佛常隨之眾也。大者臘高德著之稱。比丘梵語。
此翻乞士。謂上於諸佛乞法。下於眾生乞食也。千
二百五十人者。憍陳如．三迦葉．舍利弗．目犍連．耶
舍長者并諸眷屬也。此並先事外道。艱苦累劫。一
無所證。纔得見佛。便登聖果。感佛深恩。故常隨侍。
其餘天龍八部四眾等。皆結歸流通分中。首尾相
望。蓋影略耳。
爾時。世尊食時。著衣持鉢。入舍衛大城乞食。於其城
中。次第乞已。還至本處。飯食訖。收衣鉢。洗足已。敷座
而坐。
此敘說法之由也。將說般若而以乞食為由者。欲
顯般若大法。不出尋常日用之間也。佛稱世尊者。
十號俱彰。為世中尊也。食時乃辰巳之間。以早食
已辦。施受俱便也。著衣持鉢者。七佛以來。乞食之
常儀。乞食者。佛以乞食為正命食。餘食為邪命食。
故制比丘必乞食以自活。今佛亦自乞者。凡有三
意。一使懈怠者生慚。二使貢高者除慢。三使見聞
者獲益也。次第乞者。佛行平等慈。不擇貧富也。敷
座而坐者。乞食事畢。將說大法也。秦譯止言坐。他
譯俱言入定。示散心說法。不能如實。必從定發。方
稱理也。又論云。他經敷座。乃是侍者。惟說般若。佛
自敷座。以尊重般若為諸佛母故。
時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。云何應住。云何降伏其心。
長老者。僧中之首。須菩提梵語。此云空生。又名善
現。佛十大弟子中解空第一。西域記云。空生乃東
方青龍陀佛。示跡釋迦會中。發揚空理者也。偏袒
右肩等。乃西竺卑敬之義。希有者。曠劫難逢。大千
惟一。福慧超絕。三皆希有也。如來者。體本自如。無
來而來也。護念者。言佛善將大法護念諸菩薩。使
速至成佛。無少留難也。付囑者。言佛善將大法付
囑諸菩薩。使轉度有情。毋令斷絕也。菩薩具云菩
提薩埵。此翻覺有情。諸佛覺而無情。眾生有情弗
<pb n="173"/>
覺。惟茲能覺而猶有情。故稱菩提薩埵。阿耨多羅
三藐三菩提。此云無上正等正覺。即諸佛正徧二
智也。云何應住者。問未發心時。心住塵境。今既發
心。應當依何境界而住。云何降伏者。問心或不住。
又當依何法而降伏之。此應住降伏之法。即所謂
善護念善付囑者也。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。
重言善哉者。讚其所說之是。亦讚其所問之要。能
廣益大眾及將來也。諦聽者。誡其不可以生滅心
聽實相法也。如是者。懸指般若而言。謂但應如是
之法而住。如是之法而降伏其心。若不如是。則所
住即是妄境。降伏轉成妄心。又安能得無上菩提
哉。唯然者。順從之辭。此雖已領其指而未得聞其
詳。故復請之。
佛告須菩提。諸菩薩摩訶薩應如是降伏其心。所有
一切眾生之類。若卵生．若胎生．若濕生．若化生。若有
色．若無色。若有想．若無想．若非有想非無想。我皆令
入無餘涅槃而滅度之。
此詳答所問也。問雖有二。佛乃總答。意以惟在降
伏其心。勿令著相。更不可別求應住之法。故先標
降伏其心。後結應如所教住也。所有下。言其發心
廣大而深遠。正所謂菩提心也。胎卵濕化者。三界
受生差別也。天與地獄惟屬化生。鬼兼胎化。人畜
具四。有色者。色界天也。無色者。無色界天也。有想
者。識處天也。無想者。無所有處天也。非有想非無
想者。非想非非想處天也。涅槃此云滅度。謂滅五
住煩惱。度二種生死。名無餘者。乃成佛究竟。更無
餘依也。既曰皆令入無餘涅槃。又曰滅度之者何。
乃華梵雙舉也。夫一切眾生根性不同。何得皆入
涅槃。蓋為凡是有心。定當作佛。發廣大心者。豈合
有遺。但善根成熟者即為度脫。未成熟者且令成
熟。若八難之輩。亦曲為其成種。至後時度之也。
如是滅度無量無數無邊眾生。實無眾生得滅度者。
何以故。須菩提。若菩薩有我相．人相．眾生相．壽者相。
則非菩薩。
此言菩薩發心度生。雖極其廣大深遠。然實無一
眾生得滅度者。以菩薩不滯於相故也。若有四相。
即有能度．所度。直生死之凡夫耳。豈菩薩之謂乎。
此節佛答問意。以無相為所應住。以有相為當降
伏也。四相。據論認五蘊為我．我所。名我相。計我生
人異於諸趣名人相。計我由五蘊等法共聚而生。
名眾生相。計我受一期報命不斷名壽者相。此總
一我相。分之為四也。然愚謂今經說無四相。不止
是說人無我。如云實無眾生得滅度。則非獨無眾
生。亦無涅槃也。又如下文云。若取法相。即著我人
眾生壽者。若取非法相。即著我人眾生壽者。是知
般若妙光。直徹三空。豈止人空而已哉。
復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住于相。
上言不可有相。非是滅相。令無。但是不住而已。不
住。正示降伏之法。今約行以明之。於法者總標六
塵。布施有三。資生施．無畏施．法施也。三施可攝六
度。六度廣攝萬行。故今舉布施一度以該之。又準
大般若經。始自五蘊。終至菩提。俱不何住。今但言
六塵。亦是舉一以該之耳。
何以故。若菩薩不住相布施。其福德不可思量。須菩
提。於意云何。東方虗空可思量不。不也。世尊。須菩提。
南西北方四維上下虗空可思量不。不也。世尊。須菩
提。菩薩不住相布施。福德亦復如是不可思量。須菩
<pb n="174"/>
提。菩薩但應如所教住。
徵云。何以故要不住相布施耶。以不住相布施。則
施契性空。性空無邊。故福亦無邊。下舉十方虗空。
正喻福德之無邊也。凡有二意。一喻廣大無盡。二
喻究竟不窮。但應如所教住者。非單結應住。實并
結降伏其心。佛意以住相即是妄心。不住相即是
降伏。妄心既降。超然無住。即是所應住也。佛答二
問已竟。又恐人隨語生疑。故下詳為斷之。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
上言不可住相。佛又恐人疑。既不住相。何成佛乃
有相耶。故舉以問空生。空生答言。不可以身相得
見如來。以如來身相乃淨分依他所成。依他無性。
故身即非身也。空生既悟佛身無相。而復佛示之
曰。凡所有相。皆是虗妄故雖佛身亦是虗妄。然不
可執相虗妄。別求無相之佛。但於相上達其非相。
即見如來。以諸相既亡。惟是覺體。如鏡中現影。達
影全虗。惟見是鏡也。此乃是今經密意。學者宜善
觀之。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人不於一佛二佛三四五佛而種善根。已於無
量千萬佛所種諸善根。
上言非相見如來。是義甚深。故空生疑。實信者之
鮮其人。實信謂直下炤破染淨有無諸法。冥契實
相也。佛言汝莫謂今日無實信之人。即最後五百
歲。亦有持戒修福之人。於此法中。能生實信。何者。
以此人善根深厚。已於無量千萬佛所。種諸善根
故也。五百歲者。佛滅後。初五百歲解脫堅固。第二
五百歲禪定堅固。第三五百歲多聞堅固。第四五
百歲塔寺堅固。第五五百歲鬬諍堅固。經言後五
百歲。指第五也。
聞是章句。乃至一念生淨信者。須菩提。如來悉知悉
見。是諸眾生得如是無量福德。
淨信者。無所染著之信。亦即實信也。若有人宿福
深厚。能生一念淨信。其信雖甚微。而如來以佛智
佛眼。能悉知見。其福德無量。況永信者乎。必言如
來知見者。以非如來。莫能知見其福德之大也。
何以故。是諸眾生無復我相．人相．眾生相．壽者相。無
法相。亦無非法相。何以故。是諸眾生若心取相。即著
我人眾生壽者。若取法相。即著我人眾生壽者。何以
故。若取非法相。即著我人眾生壽者。
徵云。何以故一念淨信即獲如是無量福德。以其
心契般若。妄執盡消。無復于五蘊等法執有我人
等相。亦無五蘊等法相。亦無無五蘊等非法相。法
相者。自陰界入以至菩提涅槃。有名有相者皆是
也。非法相者。如說陰界入以至菩提涅槃皆不可
得者是也。復徵云。四相固不可有。法．非法相何亦
須無。以若心取相。即為著我人眾生壽者也。若心
取相二句。總言法．非法相不可取。下乃別明之。謂
雖不認五蘊等法為我人眾生壽者。但取有五蘊
等法。即是著我人眾生壽者。夫法皆有相。固可著。
至於非法。則無相可著。何亦須無。以非因相立相
去非存猶是著相。故亦須無也。此段舊多作三空
釋之。愚意不然。以四相前已深明。此但明法．非法
之不可取也。故下文緊接云。是故不應取法。不應
取非法。其旨益明矣。
是故不應取法。不應取非法。以是義故。如來常說。汝
等比丘。知我說法。如筏喻者。法尚應捨。何況非法。
承上文謂法與非法俱不應取。以是義故。所以如
<pb n="175"/>
來嘗說。我所說之法。直如筏焉。筏者。過河則用。到
岸則捨。不可常戀。如來說法。並是方便建立。度諸
有情。非有真實。豈可執而不捨哉。法尚應捨。何況
非法者。謂說空秪為度有。有河既度。空亦須空。有
尚須空。況空可不空乎。
須菩提。於意云何。如來得阿耨多羅三藐三菩提耶。
如來有所說法耶。須菩提言。世尊如我解佛所說義。
無有定法名阿耨多羅三藐三菩提。亦無有定法。如
來可說。何以故。如來所說法。皆不可取．不可說．非法．
非非法。所以者何。一切聖賢皆以無為法而有差別。
上言無法．無非法。佛又恐人疑佛嘗得菩提。亦嘗
說法。豈非有法可取可說也。故舉以問空生。空生
深達佛意。故便答言。無有定法名阿耨多羅三藐
三菩提。亦無有定法可說。無定法者。無一定實法
也。何以無一定實法。以如來所說之法。皆不可以
名相取。正聞時不聞也。皆不可以言語說。正說時
無說也。既不可取不可說。又豈有法與非法之可
言哉。又徵云。此法何以不可取．說。以是無為之法
故。無為法者。妙體淵寂。本無名相。不涉語言。離一
切分別．有為之法。乃一切聖賢之所同證。但于中
有淺深大小之別耳。此經初恐人執相故破相。次
恐人執空故破空。有空俱空。始契實相。是謂無為
之法。而般若之義無餘蘊矣。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。
上言般若妙慧。直徹三空。頓證無為。則其福德寧
有窮盡。故世尊舉寶施之福以顯彼勝。三千大千
者。千世界為小千。千小千為中千。千中千為大千。
同一成壞。是福德即非福德性者。是福德無性乃
勝義空也。是故如來說福德多者。是於非福德而
說福德多。乃世俗有也。若執為實有。豈如來之意
哉。
若復有人。於此經中受持。乃至四句偈等。為他人說。
其福勝彼。何以故。須菩提。一切諸佛。及諸佛阿耨多
羅三藐三菩提法。皆從此經出。須菩提。所謂佛．法者。
即非佛．法。
大千寶施之福雖多。其實不足以言多。若復有人
於此經中。受持乃至四句偈等。為他人說。其福勝
彼。徵云。何以故持說一偈。能勝於彼。以寶施雖多。
福終有漏。而此持經之功。乃能淨除諸執。圓滿極
果。是一切佛及一切佛所說之法皆從此經出也。
佛又恐人向佛法上住著。故隨拂其跡云。所謂佛
法者。即非佛法。約俗諦中。有迷悟染淨凡聖。故說
佛法從經而出。約真諦中。離於迷悟染淨凡聖。安
得有佛法從經出也。信力曰受。念力曰持。四句偈
者。從來議論紛然。各于經中取四句以當之。不知
上有乃至二字。乃是自多至少之意。謂于此經受
持演說。或全卷。或半卷或一分乃至或四句偈等
等字。總指上受持之者。又有以等字該後百千句
者非是。以經意原是自多至少。非自少至多也。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。
上言法不可取不可說。佛恐人疑聲聞各取自果。
如證而說。豈非有取有說耶。乃舉以問空生。而空
生皆答言不也。又各為明其取本無取．說本無說
之意。聲聞初果。斷八十一使分別粗惑。名須陀洹。
華云入流。謂初入聖流也。非別實有所入。只由不
入六塵。不被六塵之所牽引。便名入流耳。
須菩提。於意云何。斯陀含能作是念。我得斯陀含果
不。須菩提言。不也。世尊。何以故。斯陀含名一往來。而
實無往來。是名斯陀含。
<pb n="176"/>
聲聞二果。斷欲界六品思惑。名斯陀含。華云一來。
謂從此命終。一往天上。一來人間。便得阿那含。故
名一來。實無往來者。已悟我空。誰為往來。雖不廢
往來。但不計往來者耳。
須菩提。於意云何。阿那含能作是念。我得阿那含果
不。須菩提言。不也。世尊。何以故。阿那含名為不來。而
實無不來。是故名阿那含。
聲聞三果。斷欲界九品思惑。名阿那含。華云不來。
謂從此命終。往生天上。不來下界受生。故名不來。
而實無不來者。既已無我。誰為不來。
須菩提。於意云何。阿羅漢能作是念。我得阿羅漢道
不。須菩提言。不也。世尊。何以故。實無有法名阿羅漢。
世尊。若阿羅漢作是念。我得阿羅漢道。即為著我人
眾生壽者。
聲聞四果。斷上二界七十二品思惑盡。名阿羅漢。
阿羅漢有三義。一無賊。以見思煩惱盡故。二不生。
以斷分段生死。不受後有故。三應供。以堪受人天
大供養故。實無有法者。實無所得也。若有一念得
果之心。即著我人等相。又豈能得證乎。此四果中
惟阿羅漢獨名得道。以餘三果未能全得其道故
也。
世尊。佛說我得無諍三昧。人中最為第一。是離欲阿
羅漢。世尊我不作是念。我是離欲阿羅漢。世尊。我若
作是念。我得阿羅漢道。世尊則不說須菩提是樂阿
蘭那行者。以須菩提實無所行。而名須菩提是樂阿
蘭那行。
前佛問四果。空生俱云不得。此復引己以證之。佛
說得無諍三昧者。以其解空。則彼我俱忘。能不惱
眾生。亦能令眾生不起煩惱故也。又云人中最為
第一者。以人中四相未除。故皆有諍。今既無諍。是
人中最為第一也。離欲者。三界貪心俱名為欲。今
已盡滅。方成阿羅漢也。我不作是念下。釋佛讚之
意。以其無我也。阿蘭那。此云寂靜。言我得阿羅漢
道。則四相未忘。煩惱紛起。豈成寂靜之行。實無所
行者。謂我相既空。則雖有所行而實無所行。是為
寂靜之行也。
佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。
前明四果俱無所得。佛又恐人疑佛于然燈受法。
豈非有取有說。故舉以問空生。空生言法實無所
得者。以然燈所說。釋迦所聞。是以無分別智契無
分別理。智與理冥。境與神會。豈有取說之朕哉。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。
佛又恐人疑菩薩莊嚴佛土。豈非有取耶。故舉以
問空生。佛土者。成佛時所得報土也。莊嚴者。謂佛
土中種種莊嚴。皆由菩薩萬行所致也。空生答意。
謂菩薩具六度萬行。莊嚴佛土而心無所著。行而
無行。能嚴所嚴。俱不可得。即莊嚴而非莊嚴。是名
之為莊嚴佛土耳。
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。
承上文言非嚴而嚴者。應生清淨心也。所謂生清
淨心者。不應住六塵之境生心。宜生無所住之心
也。生無所住之心。則行而無行。是之謂嚴而非嚴
也。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
佛又恐人疑如來受得報身。豈非有取。故舉以問
空生。空生亦答言甚大。又自釋曰。若約真諦則報
身是空。本非身也。又名之為大身者。乃依俗諦說
<pb n="177"/>
耳。
須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德勝前福德。
此較量顯勝也。恒河者。周四十里。金沙混流。其細
如麵。佛精舍近此。故以為喻。初謂一恒河之沙。一
沙計一恒河。尚多無數。況有如是諸恒河之沙。寧
有計量。又以諸恒河之沙。一沙計一大千世界。悉
將七寶充滿其中。以用布施。則世界無盡。七寶無
盡。其功德之多為何如。然持經功德。實勝於彼。以
寶施雖多。而四相未忘。但得人天福報。持經功德。
乃能人法雙空。直成無上菩提。非寶施者所可同
日而語也。此中較量比前尤勝。前但言一三千界
寶施。此乃說無量三千界寶施。以此文說四果無
心。釋迦無得。嚴淨國土不嚴而嚴。修證佛身無證
而證。非前文之所及。故較量復勝於前也。
復次。須菩提。隨說是經。乃至四句偈等。當知此處。一
切世間．天．人．阿修羅。皆應供養。如佛塔廟。何況有人
盡能受持讀誦。須菩提。當知是人成就最上第一希
有之法。若是經典所在之處。則為有佛。若尊重弟子。
此明經功之勝也。塔者。梵語窣堵波。此云高顯。謂
摩雲矗漢。俾遠近見者生福也。廟者。貌也。謂堂中
安佛形貌也。意云持說四句偈之處。尚有一切天
人等供養。如佛塔廟。何況有人盡能受持讀誦全
經者乎。有人則非止是處也。受持全經則非止是
一偈也。當知是人成就最上第一希有之法。最上
者。直趣無上菩提也。第一者。逈超諸乘也。希有者。
世間無比也。受持此經者其得福如是。即無人受
持。但是經典所在之處。亦為有佛及弟子。以經詮
法身。依法則有報化。既有三身之佛。必有賢聖弟
子。是經典在處。三寶恒存。其為人天等供養。又何
疑乎。
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。
空生聞受持此經功德之大。故請得其名而受持
之。金剛有堅利之義。般若之體用如之。波羅蜜則
是以般若之力。度諸苦厄也。所以立此名者何須
知。立名所以表實。不可執名而喪實。即此名非此
名。以名字性空。了無可得。此即其實義也。又曰是
此名者。則借名以顯之耳。當如是而奉持之。是之
謂善奉持者也。
須菩提。於意云何。如來有所說法不。須菩提白佛言。
世尊。如來無所說。
佛既立此經名。恐人疑佛果有法可說。故舉以問
空生。空生答言。如來無所說者。以真如絕待。至理
無言。凡有所說。性本空寂。是有說而實無所說也。
下文歷舉說微塵．說世界．說三十二相．皆明無所
說之旨。
須菩提。於意云何。三千大千世界所有微塵是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。
法相之中。多莫多於微塵。大莫大於世界。而微塵
無實性。世界亦無實性。故說微塵非微塵。世界非
世界。但以其由妄緣所成。故名微塵世界耳。夫微
塵．世界。尚皆非有。則佛之所說。豈有實哉。
須菩提。於意云何。可以三十二相見如來不。不也。世
尊不可以三十二相得見如來。何以故。如來說三十
<pb n="178"/>
二相即是非相。是名三十二相。
佛恐人疑前說微塵世界乃是無情。故可云無實
性。若佛身有情。何可言無。故舉以問空生。空生答
言。不可以三十二相見如來。以三十二相乃是依
他所成。亦無自性。故曰即是非相。但以非相之相。
名為三十二相耳。夫佛身尚非有。則佛之所說。豈
有實哉。
須菩提。若善男子．善女人。以恒河沙等身命布施。若
復有人。於此經中。乃至受持四句偈等。為他人說。其
福甚多。
此以身命較量。倍顯經勝也。佛恐人聞寶施不及
持說。以是身外之財。若終身命布施。必勝持說。故
復有斯較量。謂捨命雖勝於寶施。而持說復勝於
捨命。以捨命亦是有為之因。止得有漏之果。詎能
與般若較其萬一哉。
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。
空生至此。疑惑已除。理解已廓。乃自述其所悟也。
涕淚悲泣者。自傷值遇之晚。慧眼者。聲聞所證能
照真理者也。未了中道實相。故曰昔所未聞。
世尊。若復有人得聞是經。信心清淨。則生實相。當知
是人。成就第一希有功德。世尊。是實相者。即是非相。
是故如來說名實相。
此明經能生實相。正今始得聞者也。信心清淨者。
無諸染著也。實相者。真空之體實相。而曰生者。以
二執既空。則中道顯發。權名曰生。乃第一希有功
德也。空生復恐人聞實相之名。遽生實相之想。良
以實相無相。惟證相應。纔起分別即乖實相。故曰。
是實相。非實相。但依俗諦立假名耳。
世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
即為第一希有。何以故。此人無我相無人相無眾生
相無壽者相。所以者何。我相即是非相。人相．眾生相．
壽者相即是非相。何以故。離一切相。即名諸佛。
空生自己領悟。復慮後五百歲。信解受持者難得
其人。何以難得其人。以其深達空理。無我人等相
也。所以無我人等相者何。非四相元有而不執。乃
四相本非相也。何以故四相本非相。以諸佛覺體
本離諸相也。
佛告須菩提。如是。如是。若復有人。得聞是經。不驚．不
怖．不畏。當知是人甚為希有。何以故。須菩提。如來說。
第一波羅蜜即非第一波羅蜜。是名第一波羅蜜。
從前希有世尊至即名諸佛。皆空生自述之辭。故
佛印之曰如是如是。若復有人下。亦是牒空生之
語而印其果為希有也。驚謂愕然驚怪。怖謂進退
慞惶畏謂一向恐懼。意謂此經之理最極微妙。非
器莫盛。苟能一肩擔荷。驀直向前。其人甚為希有。
何以如是希有。以諸波羅蜜中。是第一波羅蜜故
也。波羅蜜有六。前五若無般若。即是有為。不能到
彼岸。若有般若。即成妙行。方能到彼岸。故般若為
第一。言第一即非第一者。以般若空寂。豈有第一
可名。但依世俗。立此名耳。
須菩提。忍辱波羅蜜。如來說非忍辱波羅蜜。何以故。
須菩提。如我昔為歌利王割截身體。我於爾時。無我
相．無人相．無眾生相．無壽者相。何以故。我於往昔節
節支解時。若有我相．人相．眾生相．壽者相。應生嗔恨。
須菩提。又念過去於五百世作忍辱仙人。於爾所世。
無我相．無人相．無眾生相．無壽者相。
此明忍度。必須般若。以見般若之為第一也。安耐
為忍。加毀為辱。勝義諦中。元無我人。誰加誰忍。故
云非忍辱復引歌利之事以釋之。歌利此云極惡。
佛昔作仙。山中修道。王同妃出獵。疲倦而寢。妃共
<pb n="179"/>
禮仙。王起問仙得四果不。皆云不得。王怒割截身
體。天怒雨石。王懼懺悔。仙曰。我本無嗔。王曰。何知
無嗔。仙誓曰。我若無嗔。身即平復。發誓已。身果平
復。良由無四相故。非忍而忍也。復引過去五百世
者。以明既證無相。則非特暫時可忍。五百生皆如
是也。是知未得般若。則有辱可忍。終滯苦果。若得
般若。則無辱可忍。直到彼岸。謂般若為第一波羅
蜜。不亦宜乎。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。則為非住。是故佛說。菩薩心
不應住色布施。須菩提。菩薩為利益一切眾生。應如
是布施。如來說。一切諸相。即是非相。又說。一切眾生。
即非眾生。
承上文言忍辱必須無相。故勸離相發心。所以離
相者。不應住六塵境上生心。應生無所住之心。何
者。若心有住。則非所應住。是故佛前說菩薩不應
住色布施。以菩薩為利益眾生而行布施。若不離
相。見有眾生。則滯于有為生滅。非菩薩行。故應離
也。然此非謂相實有而離之。以相本自空。相即非
相也。相既非相。則一切眾生。即非眾生。何有相之
可離哉。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
上文勸離相發心。眾遂疑諸相固虗。菩提必有實
體。今但離相。則是無體。無體豈能成菩提乎。故眾
疑而不能信。佛乃以五語諭之。勸其信也。真語者。
言其理真而不妄也。實語者。言其事實而非虗也。
如語者。言其事理俱如。顯實相也。不誑語者。言佛
以上三語說法。決無欺誑也。不異語者。言其前後
所說。無有變異也。五語如此。可不信哉。彼不信者。
以其不解如來意而執虗執實故也。豈知如來所
得之法。不可以妄見分別。此法本無實無虗乎。所
得法。指菩提也。性本空寂。非實也。體本自如。非虗
也。今欲執菩提為實。而疑其無體。安知如來之法
哉。
須菩提。若菩薩心住於法而行布施。如人入闇。即無
所見。若菩薩心不住法而行布施。如人有目。日光明
炤。見種種色。
前言如來之法無實無虗。然欲證此法。必以離相
為方便。目喻人心。入暗喻為相所惑。入明喻不為
相所惑。空喻實相。種種色喻性德也。
須菩提。當來之世。若有善男子．善女人。能於此經受
持讀誦。則為如來以佛智慧。悉知是人。悉見是人。皆
得成就無量無邊功德。
此下讚經功德。凡有五重。今總標也。
須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。何況書寫．受
持．讀誦．為人解說。須菩提。以要言之。是經有不可思
議．不可稱量．無邊功德。
初明捨命不如勝。謂一日三時以河沙身命布施。
且又經無量劫。其福可謂勝矣。然不及一念信心。
所謂信心者。與般若相契。當下即知空寂也。一念
信心。已勝于彼。何況復能書寫受持讀誦。為人解
說者乎。其功德之廣大。更不可筭數譬喻。但可言
不可思議．不可稱量．無邊功德而已。
如來為發大乘者說。為發最上乘者說。若有人能受
持讀誦。廣為人說。如來悉知是人。悉見是人。皆得成
就不可量．不可稱．無有邊．不可思議功德。如是人等。
則為荷擔如來阿耨多羅三藐三菩提。何以故。須菩
提。若樂小法者。著我見．人見．眾生見．壽者見。則於此
<pb n="180"/>
經。不能聽受讀誦．為人解說。
二明專為大機勝。大乘者。始教終教是也。最上乘
者。圓頓教是也。能受持讀誦解說此經之人。必是
大乘．最上乘機。即為荷擔如來大法之人。何以知
然。以樂小法者。急于自度。貪住涅槃。即著我人等
四見。與此經無相之旨背矣。安能聽受讀誦解說
乎。按前經四果無得。已皆言得無我。至此乃云樂
小法者著我人等見何也。蓋羅漢但得人無我。未
得法無我。此經說無四相。而曰非法．非非法。豈二
乘之所共哉。
須菩提。在在處處。若有此經。一切世間．天．人．阿修羅。
所應供養。當知此處。則為是塔。皆應恭敬。作禮圍遶。
以諸華香而散其處。
三明所在如塔勝。言雖無人受持而經典所在。即
同佛塔。以般若所在。即同法身也。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業則為消滅。當得阿耨多羅三藐三菩提。
四明轉罪成佛勝。若人持經而受人輕賤者。乃是
先世罪業。合墮三途。以持經之故。遂以現遭輕賤
之事。易將惡來道之苦。然非特罪業消滅。且能得
成菩提。蓋以持經能生實相。即是菩提真種。又無
我等相。即煩惱障盡。罪消滅即業障盡。不墮即報
障盡。故云當得菩提也。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
五明超事多佛勝。那由他者。十億為一洛叉。十洛
叉為一俱胝。十俱胝為一那由他。供佛雖多。其所
得功德。不及持經少分者。以供佛止得福德。持經
乃得菩提。故不可及也。
須菩提。善男子．善女人。於後末世。有受持讀誦此經。
所得功德。我若具說者。或有人聞。心即狂亂。狐疑不
信。須菩提。當知是經義不可思議。果報亦不可思議。
前歷五重。極明其功德之勝。今更無可說。但總結
云經義不可思議。果報亦不可思議而已。說經至
此。意義已盡。便合結經流通。但為後來之眾未得
盡聞。或雖聞而未能深明其旨故。空生復為重請。
乃有後分經文也。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。
此問據圭峰疏以為住修降伏是我疑。於義亦通。
但空生問辭。與前不異。且詳佛答意。亦與前不異。
今強於不異中求異。穿鑿甚矣。近代諸師。多謂前
問人空。後問法空。愚謂此經前明法空。已不啻三
令五申。空生豈容再問耶。惟天台疏以為是重問
重說。大般若經中已有此例。故今依之。學者不必
強解。
佛告須菩提。善男子．善女人。發阿耨多羅三藐三菩
提心者。當生如是心。我應滅度一切眾生。滅度一切
眾生已。而無有一眾生得滅度者。何以故。須菩提若
菩薩有我相．人相．眾生相．壽者相。則非菩薩。
此佛答問意與前不殊。亦是總答二問。以無相為
所應住。以有相為當降伏也。
所以者何。須菩提。實無有法發阿耨多羅三藐三菩
提心者。
徵云。菩薩所以無四相者何。以體本空寂。實無菩
提之法。又安有發菩提心之人哉。即此觀之。亦知
此經無四相。非特是人空。實兼法空也。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
<pb n="181"/>
然燈佛所。無有法得阿耨多羅三藐三菩提。
佛於此。又恐人疑菩提既無有法。何云佛於然燈
佛處得菩提耶。故舉以問空生。空生答無者。以心
境雙空。能所俱寂。法本無法。故得亦無得。但心與
理冥。強名為得耳。
佛言。如是。如是。須菩提。實無有法如來得阿耨多羅
三藐三菩提。須菩提。若有法如來得阿耨多羅三藐
三菩提者然燈佛則不與我授記。汝於來世。當得作
佛。號釋迦牟尼。以實無有法得阿耨多羅三藐三菩
提。是故然燈佛與我授記。作是言。汝於來世。當得作
佛。號釋迦牟尼。
如是如是者。如來為空生印定無有法之言也。後
又反覆釋之。謂若有法可得。是有相心。不順菩提。
然燈佛則不與我授記。實無有法可得。是無相心。
順菩提故。記我當得作佛。號釋迦牟尼耳。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說。一切法皆是佛法。
須菩提。所言一切法者。即非一切法。是故名一切法。
徵云。既無菩提可得。又何以名如來耶。釋云。所謂
如來者。即諸法如義。如義者。謂諸法性空。全是真
如。自古自今。本來現成。別無聖凡染淨生滅去來
之相。又安有得不得耶。若有人下出其錯解。須菩
提下示以正見。謂菩提實無有法可得。須知菩提
離諸分別。無實之可指。亦無虗之可言。一如而已。
是故如來說一切法。皆是佛法。以諸法皆如故。然
又名一切法者。何以即非一切法。是故名之為一
切法也。
須菩提。譬如人身長大。須菩提言。世尊。如來說。人身
長大。即非大身。是名大身。
佛說一切法皆是佛法。恐空生未領其旨。故舉人
身長大以驗之。空生已解佛意。乃曰非身名身。定
知皆佛法也。
須菩提。菩薩亦如是。若作是言。我當滅度無量眾生。
則不名菩薩。何以故。須菩提實無有法名為菩薩。是
故佛說。一切法無我．無人．無眾生．無壽者。
承上文。須菩提言非大身名大身。佛言菩薩亦如
是。若說我當度眾生。是有菩薩。便非菩薩。以實無
法可名菩薩也。是故下引前言以證之。一切法皆
無四相者。以一切法皆如故。
須菩提。若菩薩作是念。我當莊嚴佛土。是不名菩薩。
何以故。如來說。莊嚴佛土者。即非莊嚴。是名莊嚴。
若說我當行萬行以莊嚴佛土。即是有菩薩。非菩
薩也。必非莊嚴而莊嚴。是莊嚴耳。
須菩提。若菩薩通達無我．法者。如來說名真是菩薩。
前兩言有菩薩非菩薩。此正明非菩薩是名菩薩。
以其通達無我法也。無我有二。一人無我。二法無
我。我．法本無。但須通達。不達。則情生於寂然平等
之中。即有我度我嚴。苟達。則順性於粹然功德之
表。了然非嚴非度。所以萬行沸騰而纖塵不立。一
真凝寂而眾德煥如。乃名真菩薩也。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
上言無菩薩者。以其通達無我．法。佛恐人疑眾生
不能通達無我．法。何以亦云無眾生乎。故為廣約
五眼所見。以明眾生非眾生也。肉眼者。凡夫肉眼。
止見障內。佛肉眼。見人中無數世界。天眼者。依肉
眼處引出天眼。凡夫天眼。惟見障外。二乘天眼。惟
<pb n="182"/>
見三千界。佛天眼。能見諸天細色及無數河沙世
界。慧眼者。以根本智炤真空理。二乘惟炤生空。菩
薩能炤法空。但是分證。惟佛圓炤三空。靡有不盡。
法眼者。以後得智說法度人。二乘無法眼。菩薩所
知未盡。地地不同。惟佛則所知障盡。無法不知。無
生不度。佛眼。即前四眼以在佛皆勝。故名佛眼也。
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如恒河中所
有沙。有如是沙等恒河。是諸恒河所有沙數。佛世界
如是。寧為多不。甚多。世尊。佛告須菩提。爾所國土中。
所有眾生。若干種心。如來悉知。何以故。如來說。諸心
皆為非心。是名為心。
此明五眼所見迤邐。共有五節。初約一恒河以數
沙。次約河沙以數河。三約無量河沙以數界。四約
爾所界中所有生。五約所有生中種種心。此皆佛
五眼所洞見。悉知其心皆非心。是名為心也。心既
非心。則眾生本寂。又安有眾生哉。
所以者何。須菩提。過去心不可得。現在心不可得。未
來心不可得。
此徵釋非心之義。所言非心者。謂過．現．未三。俱不
可得。蓋過去已滅。未來未生。現在不住。又秪是虗
妄分別。將指何者以為心耶。
須菩提。於意云何。若人滿三千大千世界七寶以用
布施。是人以是因緣。得福多不。如是。世尊。此人以是
因緣。得福甚多。須菩提。若福德有實。如來不說得福
德多。以福德無故。如來說得福德多。
前言三心叵得。佛恐人疑謂心既叵得。則作福依
心而起。亦皆非有。遂廢修福。故舉寶施以問空生。
而空生已知佛意。故答以多福。世尊復明其意。謂
不達性空。執以為實。則心有所住。故福成有漏。不
可言多。若達性空。不執為實。則心無所住。故福成
無漏。乃可言多。是知不可廢福而不修。但貴修不
住相也。
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身是名具足色身須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸相
具足。
上言福德無說福德多。恐人疑佛身相好皆佛福
佛之所成就。則相好亦可見如來。故佛舉以問空
生。具足色身八十種好也。具足諸相三十二相也。
此相好雖是佛福德之所成就。乃法身中現出影
子。非是實體。故皆云不應。非色身。非諸相者。色相
元空。也是名色身。是名諸相者。色相不無也。
須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
上云色身相好。俱不可見。佛又恐人疑謂色相既
非。佛如何能說法。故謂空生曰。汝勿謂如來有所
說法也。若言有說。即為謗佛。何者。以如來達諸法
空。畢竟無執。無能說之佛。亦無所說之法。若言有
說。豈非是謗。然又何以名說佛耶。以無法可說。是
名說法也。
爾時。慧命須菩提白佛言。世尊。頗有眾生。於未來世。
聞說是經。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
此六十二言。原出魏本。秦本所無。今考二論。皆有
釋文。故亦添入。此疑如來說法。是無所說。無說之
法。眾生豈能信乎。佛言汝將謂眾生實是眾生。故
不能信。不知此眾生者。不實是眾生。亦非不是眾
生。何以非眾生而又非不眾生耶。以眾生之所以
<pb n="183"/>
為眾生者。總繇妄緣所成。非實是眾生。是名眾生
耳。夫眾生既全非實。豈可謂其永不能信而與般
若相背哉。
須菩提白佛言。世尊。佛得阿耨多羅三藐三菩提。為
無所得耶。佛言如是。如是。須菩提。我於阿耨多羅三
藐三菩提乃至無有少法可得。是名阿耨多羅三藐
三菩提。
前已言無法得菩提。今疑世尊成佛。名得菩提。何
亦云無得耶。故舉以問佛。佛言無有少法可得。是
名菩提者。以妄執盡處。即是覺滿也。此與前實無
有法如來得阿耨多羅三藐三菩提不同。以前就
因中說。此就果中說。又前止言無法。此則言無法
名菩提也。
復次。須菩提。是法平等。無有高下。是名阿耨多羅三
藐三菩提。以無我．無人．無眾生．無壽者。修一切善法。
則得阿耨多羅三藐三菩提。須菩提。所言善法者。如
來說即非善法。是名善法。
此承上文言無有少法可得者。以是法平等。在凡
不減。在聖不增。無有高下。故無得與不得。但證此
平等之法。是名為無上菩提也。然雖曰平等。非可
不修而得。應以無我等心。修諸善法。則了緣並運。
正助雙融。其於菩提。庶可希冀耳。佛又恐人執善
法為實。滯于有為。故曰即非善法。是名善法。此中
前言無得。後又言有得。如何會通。蓋言有得者。證
此無可得也。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦為他人說。於前福德百分
不及一千萬億分。乃至算數譬喻所不能及。
上言以無我無人等修諸善法當得菩提。而善法
之中。當以持經為最。故復以寶施較持經功德。以
持經則非獨得善法之福。亦兼得無我之慧也。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來則有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
上言是法平等。無有高下。或疑若皆平等。云何如
來常度眾生。故佛為斷之。汝等勿謂下遮錯解。何
以故下示正見。如來說有我下展轉發明無我。以
佛無我故。不見有眾生可度。佛雖有時說我。元來
無我。執我者蓋是凡夫。雖言凡夫。亦無凡夫。凡夫
尚不可得。如來安得有我。如來無我。又安有所度
之眾生哉。若然。則雖終日度生。不妨一道平等也。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王則是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。若以色見我。以音聲求我。是
人行邪道。不能見如來。
前已言色身不可見如來。佛又恐人疑色身從法
身中現出。則色身固非如來。亦可因是而觀如來。
故舉問空生。而空生果以為然。故佛以轉輪聖王
難之。蓋以本測末。則可。以末測本。則不可也。空生
既悟其非。佛又說偈以明之。以真如法身。非見聞
所及。乃真智之境。惟證相應。故色相不可觀。而觀
亦不可用矣。觀者。詳視也。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。
佛既說不可以聲色觀如來。恐人不達其旨。便一
向離相求佛。故此遮之。蓋色相雖非佛。佛亦不離
色相也。
<pb n="184"/>
須菩提。汝若作是念。發阿耨多羅三藐三菩提心者。
說諸法斷滅。莫作是念。何以故。發阿耨多羅三藐三
菩提心者。於法不說斷滅相。
此言離相求佛。是說諸法斷滅。夫求菩提者。萬行
門中。不捨一法。豈說斷滅法哉。若說斷滅法。則于
因中虧六度萬行。於果中損福德莊嚴。其于菩提
相去遠矣。
須菩提。若菩薩以滿恒河沙等世界七寶以用布施。
若復有人知一切法無我。得成於忍。此菩薩勝前菩
薩所得福德何以故須菩提。以諸菩薩不受福德故。
佛又恐人聞不說斷滅。遂著於有為。貪彼福德。故
謂寶施之福雖多。不名為勝。獨於一切法上知是
無我。成於忍者。獨為最勝。何以為最勝耶。以受福
德故福德劣。不受福德故福德勝也。忍即得二無
我之智。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
此釋不受之義。謂秪是於福德上不生貪著之心。
是故說不受耳。作福而生貪著。則因成有漏。果必
有漏。作福而不生貪著。則因成無漏。果亦無漏。故
菩薩不應貪著。不貪著者。以其無我故。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
上言菩薩以無我之故。獲福勝于寶施。人遂謂菩
薩成佛。實有出現受福之事。故佛先出其錯解。謂
如來有去來坐臥也。後示正見。謂如來無去來坐
臥也。蓋法身不動猶若虗空。化身如影隨機應現。
若有出現。而實無出現。若有受福。而實無受福也。
須菩提。若善男子．善女人。以三千大千世界碎為微
塵。於意云何。是微塵眾寧為多不。甚多。世尊。何以故。
若是微塵眾實有者。佛則不說是微塵眾。所以者何。
佛說。微塵眾。則非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者則是一合相。如來說。一合相。則非一合相。
是名一合相。須菩提。一合相者。即是不可說。但凡夫
之人貪著其事。
上言不應貪著者。非是相有而不著。乃相本自空
也。故約塵界相破以顯法無自性。微塵若是實有。
佛則不說是微塵。何以不說是微塵耶。以微塵之
名。秪是假立。微塵本無自性。乃是因界碎而成。則
實非微塵。名為微塵耳。非特微塵也。世界亦然。世
界無自性。非是實有。但假名世界耳。何以故非世
界名世界耶。若謂世界是實有。則不過是眾微塵
合一之相。既是眾塵所合。則非別有一合之相。但
有其名而已。空生於此。已破其相。佛復為徹底指
出曰。所謂一合相者。即是不可說。以相既非相。即
是實相。不可以言語名字強為之詮表者也。以凡
夫不達執相為實。而妄生貪著耳。
須菩提於意云何。是人解我所說義不。不也。世尊。是
人不解如來所說義。何以故。世尊說。我見．人見．眾生
見．壽者見。則非我見．人見．眾生見．壽者見。是名我見．
人見．眾生見．壽者見。
上言凡夫之人貪著其事者。皆由於我．法起妄執
也。今除我執。謂若人言如來說我人等見者。是人
不解佛所說義。何者。以我人等見。本自空寂。當體
如如。故云非我人等見。但隨俗假稱是名我人等
見也。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
此除法執。謂於一切法知其不生法相。見其不生
法相。信解其不生法相。何以如是知．見．信解。以法
<pb n="185"/>
相非相。其體本寂。無相可得。但名為法相也。
須菩提。若有人以滿無量阿僧祗世界七寶持用布
施。若有善男子．善女人。發菩薩心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。何以故。一切有為法。如夢
幻泡影。如露亦如電。應作如是觀。
二執既盡。自然冥契真如。可以演說此經。故佛告
空生。謂無量阿僧祗世界七寶布施。不及受持讀
誦為人演說此經之福。云何為人演說。便能勝耶。
以不取於相。如如不動故耳。不取相者。不取我相。
不取法相。亦不取非法相。三相叵得。始能如彼真
如。而永無變動也。何以故能不取相耶。但應觀一
切有為之法如夢幻泡影露電而已。此六者全無
實體而妄現似有。全無實體可破我．法二相。妄現
似有。可破非法相。能作此觀。而般若之義盡是矣。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅等聞佛所說。皆大歡
喜。信受奉行。
此結經也。般若深經。三世佛母。聞經四句。已超惡
趣之因。一念淨持。必獲菩提之記。故人天異類。舉
皆歡喜。信受奉行。信受者。不信諸法。惟信般若也。
奉行者。依經起行。不取于相。行而無行也。
金剛經略疏（終）

<article id="n483">金剛經音釋直解</article>

<talk>No. 483-A
 新鐫金剛般若波羅蜜音釋直解序</talk>

夫金剛經者乃詮人妙心也心也者炳煥靈明光吞
宇宙冲虗妙粹照歷塵沙竪窮三際虗空未可並其
悠橫遍十方天地豈能同其大亘今古無舊無新處
聖凡不增不減是諸佛之樂土乃眾生之本源也非
善現孰得究明此宗微阿難誰能編集是教經分三
十二分分分義契菩提字佈五千餘言言言談歸般
若三乘四果之階梯悉依此心而證立九有四生之
異類皆由斯理以分流唯此經者其文至略其義甚
深讀者雖多悟之亦少既悟後則頭非鏡裏若醒來
則珠在衣中如窮子見父嚴飾珍寶現成倘婆女見
兒狂亂憂心頓歇欲渡者此即洪舟求安者此真華
屋矣（愚）熟讀之方究義也蒐挹諸典直解是經去繁
就簡便誦者之易知引淺至深與學人之可入自知
僭竊之罪莫迯實為受持之者詮爾。

<talk>No. 483-B
 刻金剛般若波羅蜜經序</talk>

蓋最上一乘之法者乃佛為一大事因緣而說也為
時之龜鑑作物之權衡既澄濁水當以菩提妙珠欲
斷妄塵須是金剛寶劒世界有三千大千之異地舉
一念而全收眾生有九種十類之殊途向一真而悉
度斯經至簡其理至玄今之誦者但祈福德不究福
德之性也新釋此書名為直解（予）將覽矣便覺惺之
始信下和之不石也水未入海難成鹹味人未究理
何契心源噫旨玄道妙豈淺識者能信哉上智知之
如良馬見鞭涅槃門近下士聞矣似痴猴捉月生死
路長大哉師兄荷天者聞斯經典捐資刊行施與有
志者觀矣倘能一言而悟何甘累劫之迷不受福德
奚沉有海知法無我即契無生尋流可得泉源會經
方明宗旨今杲既而註矣（予）衍亦為序之。

No. 483
<sarticle>新鐫大乘金剛般若波羅蜜經音釋
<pb n="186"/>
直解</sarticle>

武夷十六洞天城高　僧圓杲　解註
僧圓衍　校正
雲慶庵　僧圓祿　僧圓貴　繡梓

<other>金剛經啟請</other>
若有人讀誦此經者須當一心離諸雜想究竟經
義先念淨身口真言後請八金剛四菩薩名號隨
所在處常得擁護矣。
<other>淨身真言</other>
修多唎修多唎修摩唎娑⿰口縳訶
<other>淨口業真言</other>
修利修利摩訶修利修修利薩婆訶
<other>安土地真言</other>
南無三滿多沒䭾南唵度嚕度嚕地尾娑婆訶
<other>普供養真言</other>
唵誐誐曩三婆⿰口縳韈日囉斛
<other>八金剛</other>
奉請青除災金剛奉請辟毒金剛
奉請黃隨求金剛奉請白淨水金剛
奉請赤聲金剛奉請定持災金剛
奉請紫賢金剛奉請大神金剛
<other>四菩薩</other>
奉請金剛眷菩薩奉請金剛索菩薩
奉請金剛愛菩薩奉請金剛語菩薩
註曰此八金剛四菩薩者廼前迦葉佛時有一旃
陀羅此云屠宰至寺前拾得一紙千佛名經持歸
供養感妻有姙生一肉毬破視有八男子及長心
行正直力勇過人能伏諸邪惡妻後又產一毬破
視亦有四女及長顏貌端嚴慈善勝眾持齋奉佛
化兄出家兄妹一十二人同皈迦葉佛修行護教
男證金剛女證菩薩常護是經故安經前若人誦
此經者殷勤啟請則此金剛菩薩隨處擁護矣。
<other>發願文</other>
 稽首三界尊  皈命十方佛  我今發弘願 
 持此金剛經  上報四重恩  下濟三塗苦 
 若有見聞者  悉發菩提心  盡此一報身 
 同生安樂國 
<other>云何梵</other>
 云何得長壽  金剛不壞身  復以何因緣 
 得大堅固力  云何於此經  究竟到彼岸 
 願佛開微密  廣為眾生說（此經乃梁昭明太子分為三十二分） 
<other>開經偈</other>
 無上甚深微妙法  百千萬劫難遭遇 
 我今見聞得受持  願解如來真實義 

金剛般若波羅蜜經
金者喻心之真體也。人之心體如百鍊之真金。金
經百鍊而金體不消。成眾噐而金色不變。人之心
體亦然。雜諸緣而心神不昧。溷眾類而心體常靈。
故心同虗空永固。金隨今古常精。故心以金喻之。
剛者喻心之真智也。人之心智如剛利鋒刀。刀斷
萬物而刀體常剛。經千磨而刀鋒愈利。心智亦然。
智鑑諸塵而智眼常明。了諸法而智心永寂。故智
有裁決之能。如刀有斷截之義。是智以剛刀喻也。
般若者。梵語。此云智慧。智慧者。心之真慧也。慧光
如鏡。諸形臨鏡而妍[媏-而+(一/虫)]自現鏡鑑。諸形而纖洪莫
隱。心慧亦然。至隱能燭至微能知。無塵不顯。無物
不彰。慧有先見之明。鏡有洞明之體。故慧以鏡喻
之。
波羅蜜者。梵語。此云到彼岸也。岸者。土也。分於彼
此。故有此岸彼岸。此岸者。心之妄也。遇緣即動。見
<pb n="187"/>
境即生。凡遇境緣生諸妄法。諸有業緣。輪轉此岸
也。此只眾生業識感報之土也。眾生業盡。此岸即
消矣。彼岸者。心之果也。靈虗獨露。寂淨湛然。塵不
能染。法不能緣果人之土也。心常圓明湛寂。此即
彼岸矣。
經者。心之路也。若人依此金剛般若而行。則直到
無為之岸也。以此觀之。則金剛般若波羅蜜經者。
即是人之自己一個真心也。迷之則生死始。悟之
則輪迴息。今修行人知此自心智。此自性知真無
妄。以智慧燈照破塵緣。了此妄法。立萬行而不著
於心。遇諸緣而心常湛寂。如此修行疾登彼岸矣。
偈云。金剛般若義含多。有筏方能可渡河。心鏡未
明休懈怠。更須經上切磋磨。
姚秦三藏法師鳩摩羅什奉　詔譯
姚秦。東晉偽王也。姓姚名興為。秦國王也。三藏者。
經律論也。鳩摩羅什。此云童壽。謂童年而有宿耆
材德。故秦王詔譯此經。譯者翻梵語為此語矣。
<other>○法會因由分第一</other>
如是我聞。
如是者。真不違俗。名如俗順於真曰。是故稱如是
也。如是之法。我從佛聞。我者。阿難自稱也。佛說此
經。我親得聞矣。此經說我者。謂空相無我之真我。
聞者。謂緣空無聞之真聞也。昔弟子常問於佛云。
他時編集經教。當如何起首。佛言。從如是我聞起
也。
一時。佛在舍衛國祗樹給孤獨園。
一時者。是佛說經之時也。佛者。覺也。心體離念覺
了真妄。覺體週法界中盡。虗空際最清淨者。迷此
眾生悟此即佛也。舍衛國者。乃波斯匿王所居之
國也。祗樹者。祗陀太子所施之樹。故稱祗樹也。給
孤獨園者。舍衛國中有一長者。名須達多。先事外
道。亦好施貧濟諸孤獨。故國人稱名為給孤獨長
者。聞佛說法。心生渴仰。布金買祗陀太子之園建
立精舍。請佛居此說法。祗陀施樹給孤獨園。故稱
祗樹給孤獨園也。孤獨者。幼而無父曰孤。老而無
子曰獨矣。
與大比（音必）丘眾千二百五十人俱。
比丘。含三義。一乞士。二破惡。三怖魔也。大比丘者。
道德之稱也。千二百五十人俱者。佛初度陳如等
五人。次度三迦葉兄弟兼徒弟眾一千。次度舍利
弗目揵連。各兼徒眾一百。次度耶舍長者等五十
人。經中舉其大數。故減五人。此眾並事外道後轉
受佛教也。
爾時。世尊食時。著衣持鉢。入舍衛大城乞食。
爾時者。彼遇食之時也。世尊者。世世常仰三界獨
尊。故稱世尊也。食時者。人之所食之時。則佛著三
衣。持寶鉢。入城乞食。教化眾生。去此憍慢。入城者。
精舍城外。從外而入。故曰入城。
於其城中。次第乞已。還至本處。飯食訖。收衣鉢。洗足
已。敷（音呼）座而坐。
次第者。不擇貧富次第。乞矣至本處者。至祗園精
舍之處。收衣鉢者。收起三衣袈裟與鉢盂。後洗足
整座而坐也。
<other>○善現起請分第二</other>
時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。
須菩提。佛之弟子。行證無諍。故稱善現。了法虗妄。
理悟真空。亦曰空生。亦名解空。尊者。心得菩提正
道。稱理得名。故名須菩提也。請佛開示菩提妙心。
故偏袒右肩．膝跪．合掌。敬白佛言。此為教至。敬而
已。希有世尊者。言佛福慧雙足。嘆言三界之內。少
有我佛之慈愍也。
如來善護念諸菩薩。善付囑諸菩薩。
<pb n="188"/>
如來者。佛號也。本覺名如始覺名來。本始不二。故
稱如來矣。菩薩者。修行人通稱之也。菩薩。梵語菩
提薩埵。今略其文。而言菩薩。此云覺有情也。覺性
中若有情妄。即名眾生。覺無情妄。即名為佛。故有
情即是眾生也。惟有如來慈悲愍念眾生。善能守
護。有大智慧。一乘心法。囑付諸菩薩。
世尊。善男子．善女人。發阿耨（音奴入聲）多羅三藐（音渺）三菩
提心。云何應住。云何降伏其心。
阿耨多羅三藐三菩提者。梵語也。此云無上甚深
正等正覺。此即人之圓覺妙心也。若人發此正覺
之心。當依何住何能降此塵妄之心矣。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。
善哉善哉者。嘆美之辭也。言須菩提善能問此菩
提妙心也。諦者審也。
善男子．善女人。發阿耨（音奴入聲）多羅三藐（音渺）三菩提心。
應如是住。如是降伏其心。唯然。世尊。願樂（音要）欲聞。
應者。當也。如是者。當理即如。無非即是。此言欲發
菩提妙淨真心。當向菩提心中而住。如此方能降
伏塵妄之心。唯者。諾也。然者。是也。須菩提聞佛說
此。真能降妄。默契無疑。唯此應之速也。稱尊領教。
願樂欲聞。樂者。愛也。
<other>○大乘正宗分第三</other>
佛告須菩提。諸菩薩摩訶薩應如是降伏其心。所有
一切眾生之類。
摩訶者。梵語。此云是大也。摩訶薩者即大菩薩也。
一切眾生。一切者總標也。眾者。不一之稱。生者。生
滅之義也。
若卵生．若胎生．若濕生．若化生。若有色．若無色。若有
想．若無想．若非有想若非無想。我皆令入無餘涅槃
而滅度之。
眾生。雖多不出九種十二類。涅槃體上本無眾生。
按楞嚴經中。廼覺明為咎。應根塵識。業性發生。見
明色發。明見想成。異見成憎。同想成愛。流愛為種。
納想為胎。交遘發生。吸引同業。六種亂想。隨業感
生。種種眾生。各有八萬四千。充塞其類也。若卵生
者。卵惟想生。合氣成卵。識想飛沉。故有魚鳥之類
也。若胎生者。胎因情有。合精成胎。慾想竪橫。故感
人畜之類也。若濕生者。濕以合感。合愛為濕。和煖
發生。所趣無定。翻覆亂想。故感蠢蝡之類也。若化
生者。化以離應。意欲飛騰。趣新亂想。無而忽有。故
有轉蛻飛行之類也。若有色者。但事日月星辰。堅
執留礙。其心亂想。結成精耀。休咎精明。其類充塞。
若無色者。厭有著空。滅身歸無。惑業昏重。識附陰
隱。體合空昧。空散銷沉。其類充塞。若有想者。虗妄
失真。邪著影像。無有實色。託識罔象。潛結貌狀。神
鬼精靈。其類充滿。若無想者。不了諦理。固守愚痴。
習定疑。思專枯槁。精神化為土木金石。其類充
塞。若非有想者。誣罔取他。納為己有。忘本蒸甞。認
彼宗嗣。異質相成。其類充塞。若非無想者。怨害相
酧。傷殺相反。生理恠誕。棄絕倫義。如土梟附塊。為
兒子。成父母。皆遭其食。其類充塞。此說九種十二
類眾生。皆未悟明涅槃。妙心迷陷。情欲積妄。發生
妄隨輪轉。誰不知此眾生。心體本即涅槃。若一念
回光悟明。無生之理。斷除情妄。即證入無餘涅槃。
而自滅度之矣。涅槃者。乃無生滅之心是也。眾生
分上。無欠無餘矣。有餘者。習氣未盡。無餘者。能所
俱消也。
如是滅度無量無數無邊眾生。實無眾生得滅度者。
何以故。須菩提。若菩薩有我相．人相．眾生相．壽者相。
即非菩薩。
四相者。識心未了。即有我相。迷己認他。即有人相。
情妄未除。即眾生相。作後有念。即壽者相。菩薩心
<pb n="189"/>
淨。諸法不生。實非有相。若四相去除。即非真菩薩
矣。
<other>○妙行無住分第四</other>
復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。
復次者。重舉也。心有住著。即名慳貪心。無住著。即
名布施。法乃塵妄之名。布施解脫之義法。本無住
所。生滅隨緣。言菩薩勿著於心。當行布施也。六塵
者。在眼曰色。在耳曰聲。在鼻曰香。在舌曰味。在身
曰觸。在意曰法。今此六塵之相。若生染著。即為慳
貪。若無住著。即名布施矣。
何以故。若菩薩不住相布施。其福德不可思量。
不住相布施者。菩薩覺心清淨。知法本空。雖有萬
行利益眾生。無有一毫著福之念。淨心無染。其福
莫量也。
須菩提。於意云何。東方虗空可思量不（音否）不（音弗）也。世
尊。須菩提。南西北方四維上下虗空可思量不（音否）不
（音弗）也。世尊。須菩提。菩薩無住相布施。福德亦復如是
不可思量。須菩提。菩薩但應如所教住。
東南西北為四方四維。即四隅也。以四方四維上
下總謂十方矣。虗空本無方所。何有十方。佛言。十
方者。顯此虗空大之無極矣。今謂菩薩無住相布
施。言福德亦如此之大者。而心包太虗。則福性亦
同太虗之大也。是故佛告菩薩。不當住法住相。但
當心無所住處而住。若心無所住。是名真住矣。
<other>○如理實見分第五</other>
須菩提。於意云何。可以身相見如來不（音否）不（音弗）也。世
尊。不可以身相得見如來。何以故。如來所說身相。即
非身相。
如來者。即真如性也。是諸佛法身。乃眾生本體也。
身相者。是色身幻相也。言不可以執幻相得見真
如妙心也。相本漚幻。故佛言。身相即非身相也。
佛告須菩提。凡所有相。皆是虛妄。若見諸相非相。即
見如來。
若見諸相非相者。心不起分別見相之念也。若見
相著相。即背真理見相非相。即見如來矣。
<other>○正信希有分第六</other>
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人不於一佛二佛三四五佛而種善根。已於無
量千萬佛所種諸善根。
實信者。實諦之階梯也。信則所言之理順。順則師
資之道成。蓋須菩提疑此如來言說般若無相章
句。眾生難信。故作是問。而佛恐阻眾生實信之心。
且告之莫作是說矣。持戒者諸惡莫作。修福者。眾
善奉行。倘佛滅度之後。若人聞此般若章句。信為
實有者。則知此人。不但於三五佛前種諸善根。特
於無量劫中。承事諸佛種善根矣。
聞是章句。乃至一念生淨信者。須菩提。如來悉知悉
見。是諸眾生得如是無量福德。何以故。是諸眾生無
復我相．人相．眾生相．壽者相無法相。亦無非法相。
淨信者。淨者淨而無染信者。信而無疑。若人聞是
章句。生一念淨信者。悉知此人心空。四相諸法自
淨矣。無法相者。為無見所執也。亦無非法相者。為
有見所執也。是以法相本無因執故有。若能信心
清淨。則眾生垢淨如此。即得福無量矣。
何以故。是諸眾生若心取相。即為著我人眾生壽者。
若取法相。即著我人眾生壽者。何以故。若取非法相。
即著我人眾生壽者。是故不應取法。不應取非法。以
是義故。
心本無相。若覔心取相者。即著四相。若法與非法
<pb n="190"/>
悉屬妄緣。俱無實相。若取而求之。亦染四相。是故
諸法體空。不當取著。故如來說不取相者。以是義
故。
如來常說。汝等比（音必）丘。知我說法。如筏（音伐）喻者。法尚
應捨。何況非法。
佛說。一切法度我。一切心我無。一切心何用。一切
法是以如來說法。如舡筏者。能度此岸人於彼岸
矣。蓋人四相空塵。心淨正法。當捨何況非法。正謂
渡河當用筏到岸不須舟矣。
<other>○無得無說分第七</other>
須菩提。於意云何。如來得阿耨（音奴入聲）多羅三藐三菩
提耶。如來有所說法耶。須菩提言。如我解佛所說義。
無有定法名阿耨（音奴入聲）多羅三藐（音渺）三菩提。亦無有
定法。如來可說。
如來妙心。無有決定之法。即名菩提。亦無有定法
可說也。如鏡本無定像。隨形自現。法本無定體。隨
緣自生。道經云。空即是空。空無定空。色即是色。色
無定色是也。
何以故。如來所說法。皆不可取．不可說．非法．非非法。
所以者何。一切賢聖。皆以無為法而有差別。
無為體上。實無法可得可說矣。今經言非法非非
法者。此法說有亦非有。說無亦非無。非法者。心本
是無。非非法者。應緣而有。理惟一心。事收萬法矣。
所以者何。言理無濶峽。見有淺深。此無為體上。或
有得皮得骨得髓者。聖賢之位。隨德稱尊。見深行
廣。位重名高。三乘賢聖於此無為體上證悟。各有
淺深之殊。
<other>○依法出生分第八</other>
須菩提。於意云何。若人滿三千大千世界七寶以用
布施。是人所得福德。寧為多不（音否）。
三千世界者。日月運行一須彌山。照四部洲中為
一小世界。以一千小世界為一小千世界。以一千
小千世界為一中千世界。以一千中千世界為一
大千世界。以一千大千一千中千一千大千總為
三千大千世界也。七寶者。所謂金．銀．瑠璃．珊瑚．瑪
瑙．瑱珠．玻瓈是也。佛言盡三千世界七寶布施。言
得福雖多。不如般若功德之大也。
須菩提言。甚多。世尊。何以故。是福德即非福德性。是
故如來說福德多。
須菩提證無諍三昧。悟體性空。答福德甚多者。心
順無諍。言非福德者。性悟真空也。福德性者。乃般
若之慧也。性非福德。故如來說福德多矣。
若復有人。於此經中受持。乃至四句偈等。為他人說。
其福勝彼。何以故。須菩提。一切諸佛。及諸佛阿耨（音奴
入聲）多羅三藐（音渺）三菩提法。皆從此經出。
此經中乃至四句偈者。休言獨稱四句偈上有乃
至二字下有等字也。或有一句二句乃至百千萬
句。只此統說。何以獨稱四句偈耶。看經者可宜詳
觀也。此言統說金剛般若經中之大義也。般若無
相偈說無為。謂人心體本自無為。當依般若能證
無為之果矣。若人於此經中能悟明真理。操心向
道。更復為人解說此經之義。則是人其福勝前三
千七寶布施福德也。唐玄宗云。三千七寶雖多。用
盡還歸生滅。四句經文雖少。悟之直至菩提。所言
諸佛及諸佛法。皆由此金剛般若而出者。惟此經
之至要也。
須菩提。所謂佛．法者。即非佛．法。
佛法在心而不在教。故云。所謂佛法者即非真佛
法也。
<other>○一相無相分第九</other>
須菩提。於意云何。須陀洹（音桓）能作是念。我得須陀洹
果不（音否）須菩提言。不（音弗）也。世尊。何以故。須陀洹（音桓）名
為入流。而為所入。不入色聲香味觸法。是名須陀洹。
<pb n="191"/>
須陀洹．斯陀含．阿那含．阿羅漢。此四果者。乃凡夫
流入聖位之階級也。若人心當以無念為宗．無著
為用。佛恐人心存四果之念萌於其間。以障其道。
故設此四果而問。須菩提皆以不也答之。復為辨
論。若以事言之。則有果有相。若以理言之。則非果
非相。斷三結。得須陀洹果。不墮三惡。人天七返。永
斷諸苦。入於涅槃。名為入流者。心不入六塵之境。
初流入聖地。是名須陀洹也。
須菩提。於意云何。斯陀含能作是念。我得斯陀含果
不（音否）須菩提言。不（音弗）也。世尊。何以故。斯陀含名一往
來。而實無往來。是名斯陀含。
斷三結。薄貪嗔痴。得斯陀含果。永斷諸苦。樂證無
為。名一往來者。一反生天上。一反生人間。便得涅
槃。雖名往來而實無往來。是名斯陀含也。
須菩提。於意云何。阿那含能作是念。我得阿那含果
不（音否）須菩提言。不（音弗）也。世尊。何以故。阿那含名為不
來。而實無不來。是名阿那含。
斷下五結。得阿那含果。見思惑斷永脫苦輪。入於
涅槃。名為不來者。不來欲界受生也。而實無不來
者。心無所得而不著不來之相也。
須菩提。於意云何。阿羅漢能作是念。我得阿羅漢道
不（音否）須菩提言。不（音弗）也。世尊。何以故。實無有法名阿
羅漢。世尊。若阿羅漢作是念。我得阿羅漢道。即為著
我人眾生壽者。
阿羅漢果者。永斷貪欲．瞋恚．愚痴．無餘煩惱．生滅。
以盡淨行。以立於法無染。不來三界受生矣。阿羅
漢者。悟諸法空。若作得道之念。有所得心未除。即
著四相矣。
世尊。佛說我得無諍三昧。人中最為第一。是第一離
欲阿羅漢。世尊。我不作是念。我是離欲阿羅漢。世尊。
我若作是念。我得阿羅漢道。世尊即不說須菩提是
樂阿蘭那行者。以須菩提實無所行。而名須菩提是
樂阿蘭那行。
無諍者。隨順無違也。三昧。梵語。此云正受。心不受
一法是也。阿蘭那者。梵語。此云即無諍也。須菩提
離三界。欲證四果法得無諍三昧。體悟真空。乃人
中最為第一者。雖然證此四果位。而心不作是念。
若心作此證果之念。則與道相違。佛即不說須菩
提是行無諍之行也。實無所行者。悟心無得。雖云
無諍之行。亦是虗名耳。
<other>○莊嚴淨土分第十</other>
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
如來者。佛自稱也。然燈佛者。即是釋迦牟尼佛之
師也。法由心悟。豈從外得以心印。心是名為得也。
須菩提。於意云何。菩薩莊嚴佛土（音度）不（音否）不（音弗）也。世
尊。何以故。莊嚴佛土（音度）者。即非莊嚴。是名莊嚴。
菩薩莊嚴者。菩薩六度萬行以為莊嚴。佛土者。心
土也。真如妙心。廼諸佛之淨土。是眾生之覺源也。
但了法空淨。即真莊嚴。維摩經云。隨其心淨。則佛
土淨。蓋此心淨。便是莊嚴也。若著相施為。即非莊
嚴。名莊嚴矣。
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。
佛土既以心淨為莊嚴。則菩薩當生無染淨心。不
當生六塵妄想之心矣。而者下接上之辭也。應無
所住而生其心者。若心無染而清淨。真心自生也。
譬如天平盤中無物。其針自正矣。
須菩提。譬如有人。身如須彌山王。於意云何。是身為
大不（音否）須菩提言。甚大。世尊。何以故。佛說非身。是名
大身。
王者眾所尊也。須彌山者。上至忉利天。下極崑崙
<pb n="192"/>
際。乃娑婆世界之主山也。大之莫及矣。佛引此譬
喻。尚有人身如須彌山之大。可為大否。須菩提遵
順無違。答言。甚大。須彌雖大。不滿虗空。法身之大。
含納大虗。故楞嚴云。虗空生汝心內。由如片雲點
太清裏。況世界生於虗空之內。須彌亦住世界之
中。豈得為大也。故法身無相。誠為大也。須彌有相。
不足為大矣。是故佛說非身是名大身也。
<other>○無為福勝分第十一</other>
須菩提。如恒河中所有沙數。如是沙等恒河。於意云
何。是諸恒河沙寧為多不（音否）須菩提言。甚多。世尊。但
諸恒河尚多無數。何況其沙。
恒河者。舍衛國城外有河名恒河也。佛常指河中
沙為喻。言恒河中有此無量數之沙。亦有無量數
之恒河勝過此沙之多。是諸恒河中之沙。此言多
之甚矣。
須菩提。我今實言告汝。若有善男子．善女人。以七寶
滿爾所恒河沙數三千大千世界。以用布施。得福多
不（音否）須菩提言。甚多。世尊。佛告須菩提。若善男子．善
女人。於此經中。乃至受持四句偈等。為他人說。而此
福德勝前福德。
恒沙七寶布施。福報無過人天。若人於此經中究
明至理。必證菩提之果矣。
<other>○尊重正教分第十二</other>
復次。須菩提。隨說是經。乃至四句偈等。當知此處。一
切世間．天．人．阿修羅。皆應供養。如佛塔廟。
隨說者。隨處與人說經之所也。塔者。貯佛舍利之
塔廟者。立佛聖相之廟也。故有人天修羅而此供
養。今當知此說經之處。一切人道天道修羅道。皆
以香華幡蓋以為供養。勝若佛之塔廟者。何也。為
一切諸佛及諸佛阿耨多羅三藐三菩提法。皆從
此經出也。是故人天如此恭敬矣。
何況有人盡能受持讀誦。須菩提。當知是人成就最
上第一希有之法。若是經典所在之處。即為有佛。若
尊重弟子。
若人明此般若妙義。即知心能作佛如此受持。則
是成就第一希有之法也。一切諸佛皆依般若而
證。故云此經在處。即為有佛也。是人若能恭敬此
經。即為尊重弟子也。
<other>○如法受持分第十三</other>
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。
金剛是喻般若。是法般若。波羅蜜。是梵語。此云智
慧到彼岸也。出前經題。註訖耳。以是名字者。此經
乃般若之名。非真般若之體。故說名字也。汝當奉
持者。當依義奉行持教流通也。
所以者何。須菩提。佛說般若波羅蜜。即非般若波羅
蜜。是名般若波羅蜜。
但有言說皆無實義。般若無相。故佛說即非般若。
是名般若也。
須菩提。於意云何。如來有所說法不。須菩提白佛言。
世尊。如來無所說。
如來說法。為利生故。真如體淨。實無法可說也。
須菩提。於意云何。三千大千世界所有微塵是為多
不（音否）須菩提言。甚多。世尊。須菩提。諸微塵。如來說非
微塵。是名微塵。如來說。世界。非世界。是名世界。
三千世界。不外乎心一切微塵。悉依於地。故世界
者。隨眾生心業所感。而有眾生心淨。則世界淨。眾
生心垢。則世界垢。悟法無體。即非微塵。悟相虗妄。
則非世界。佛心空寂。觀此微塵不實。世界非堅。故
說非有塵世。是名塵世也。
須菩提。於意云何。可以三十二相見如來不（音否）不（音弗）
也。世尊。不可以三十二相得見如來。何以故。如來說。
<pb n="193"/>
三十二相。即是非相。是名三十二相。
三十二相者。如來以三十二妙行感此報身妙相。
淨如琉璃。內外明徹。雖則報身殊妙。亦是幻妄。終
歸壞滅。故說非相。是名為相也。
須菩提。若善男子．善女人。以恒河沙等身命布施。
七寶布施。是利物濟貧。身命布施。乃了心立行。無
非福報也。
若復有人。於此經中。乃至四句偈等。為他人說。其福
甚多。
佛言。小則微塵。大則世界福報。則妙身立行。則布
施如此塵世身行。四事盡屬虗幻無有實體。若人
能持此一經。為人解說。則得福多矣。
<other>○離相寂滅分第十四</other>
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。
須菩提。聞佛說塵世身行盡屬虗幻。深悟明此金
剛般若之義。傷感悲泣。白言。世尊。我昔得緣空慧
眼。如何契此經義之遲也。
世尊。若復有人得聞是經。信心清淨。即生實相。當知
是人。成就第一希有功德。
實相者。真實無妄之相也。若人聞此經義。信心清
淨。則實相自生。誠為第一希有之功德也。
世尊。是實相者。即是非相。是故如來說名實相。
實相無相托名為相。故說非相也。
世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
即為第一希有。何以故。此人無我相．無人相．無眾生
相．無壽者相。所以者何。我相即是非相。人相．眾生相．
壽者相即是非相。何以故。離一切諸相。即名諸佛。
須菩提言。聞經受持。不離者。心空即受持不難。來
世眾生能空四相。持此經者。即為第一希有。有四
相即忘殀之體。般若無相離相體淨。故名離相。即
殀破相。盡是名諸佛。
佛告須菩提。如是。如是。若復有人。能聞是經。不驚．不
怖．不畏。當知是人甚為希有。
如是如是者。佛許言之。理當理當也。若人聞此般
若無相妙法。則無驚疑怖畏者。此人亦為希有也。
何以故。須菩提。如來說。第一波羅蜜。即非第一波羅
蜜。是名第一波羅蜜。
第一波羅蜜者。非說布施波羅蜜為第一也。直說
金剛般若波羅蜜矣。此般若能攝三乘．四果．六度
萬行。凡諸善法。皆依般若之功也。非般若則不能
立此行。非般若則不能證是果矣。是心經云。菩提
薩埵依般若波羅蜜而得究竟涅槃。三世諸佛。依
般若波羅蜜得證菩提正果。故此般若是無上呪。
是無等等呪。如此佛稱般若為第一之波羅蜜也。
即非第一波羅蜜。若屬言說。亦是名字中波羅蜜
也。
須菩提。忍辱波羅蜜。如來說非忍辱波羅蜜。是名忍
辱波羅蜜。
忍辱能降嗔怒。嗔怒能渾般若。古云。一念嗔心起。
八萬障門開。若嗔怒既是不降。則般若真性不現。
故佛設忍辱之權。方淨般若之體。故稱忍辱波羅
蜜也。則忍辱亦無實體。其嗔既泯。其忍自消。故謂
非忍辱也。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相．人相．眾生相．壽者相。應
生嗔恨。須菩提。又念過去於五百世作忍辱仙人。於
爾所世。無我相．無人相．無眾生相．無壽者相。
歌者。好聲色。利者。貪財利。六祖云。此王好色。貪利。
是無道之君也。人以一生為一世。佛在歌利王。五
<pb n="194"/>
百世前因中修五百世忍辱波羅蜜矣。故四相不
生。其心不忍而自忍也。
是故須菩提。菩薩應離一切相。發阿耨（音奴入聲）多羅三
藐（音渺）三菩提心。不應住色生心。不應住聲香味觸法
生心。應生無所住心。若心有住。即為非住。
佛言。欲發無上覺心者不當著諸幻相勿著六塵。
妄心當生。無住真心。若心有法。住者即非真住。故
肇師五論云。聖人之心住無所住。
是故佛說。菩薩心不應住色布施。須菩提。菩薩為利
益一切眾生。故應如是布施。
住色布施者。言著相布施也。菩薩布施為利生也。
故華嚴經云。不為自身求快樂。但為救護諸眾生
是也。
如來說。一切諸相。即是非相。又說。一切眾生。即非眾
生。
諸相是妄塵。眾生是妄識。俱無實體。故佛說諸相
非相。眾生非生也。
須菩提。如來是真語者．實語者．如語者．不誑語者．不
異語者。
真語不偽。實語不虗。如語理當不誑。語無妄不異。
語始終為一。故聖人之語義語也。非比眾生欺誑
之語也。
須菩提。如來所得法。此法無實無虗。
得法者。悟明心法也。此法無實無虗者。言實而無
相可覩。言虗而應用無窮。此即空不空如來藏也。
須菩提。若菩薩心住於法而行布施。如人入暗。即無
所見。若菩薩心不住法而行布施。如人有目。日光明
照。見種種色。
妄法能翳真心。若菩薩住法布施。欲見如來法體。
如人處於暗室。欲覩諸相。實不可得。若心不住法。
而布施者。空體昭然。如人有目。一契心原如空。有
日見種種色。瞭然在目矣。
須菩提。當來之世。若有善男子．善女人。能於此經受
持讀誦。即為如來以佛智慧。悉知是人。悉見是人。皆
得成就無量無邊功德。
當來世者。將來之世也。此金剛般若經者。佛之智
慧。若人能持讀誦。解其實義者。則知斯人入佛知
見。得佛知見。即為如來如此成就無量功德也。
<other>○持經功德分第十五</other>
須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。何況書寫．受
持．讀誦．為人解說。
初日分者。蚤也。中日分者。午也。後日分者。晚也。恒
沙等身布施者。言了却相。續塵沙妄念也。一日三
時立此萬行。雖加三省之勤。經塵劫之修。若未能
悟徹般若大義。其福縱廣。證道亦難也。若人聞此
經義。信而不逆。其福勝彼。何況書持演讀。流通今
古者哉。
須菩提。以要言之。是經有不可思議．不可稱量．無邊
功德。如來為發大乘者說。為發最上乘者說。
要言者。簡要之言也。謂此經乃最上一乘之法。若
人能契此經之義。直證無上正覺之道。故言此功
德不可思議稱量也。乘者乘物之器也。大乘者。菩
薩乘也。菩薩利生願重。如大車在途大船在海。凡
遇有情。無不載度矣。最上乘者。佛乘也。言不可及
也。三界萬類。但為有緣。悉載度之。佛恐人機小心
生取著。聞此般若。無相之經。即生疑惑。故與上乘
者說也。
若有人能受持讀誦。廣為人說。如來悉知是人。悉見
是人。皆得成就不可量．不可稱．無有邊．不可思議功
德。如是人等。即為荷擔如來阿耨（音奴入聲）多羅三藐（音渺）
<pb n="195"/>
三菩提。
荷擔者。荷負如來正覺之法也。此金剛經者。乃佛
之命脉。若人能持讀解義。廣為人說。即為荷負如
來正法。言福之多矣。
何以故。須菩提。若樂小法者。著我見．人見．眾生見．壽
者見。即於此經。不能聽受讀誦．為人解說。
小法者。小乘之法也。小乘之人著相求道。聞此般
若非相。即生疑惑。不能受持流通也。故仲尼云。中
人以下不可以語上也。
須菩提。在在處處。若有此經。一切世間．天．人．阿修羅。
所應供養。當知此處即為是塔。皆應恭敬。作禮圍遶。
以諸華香而散其處。
在在處處者。言有經在之處也。此說與十二會同。
<other>○能淨業障分第十六</other>
復次。須菩提。若有善男子．善女人。受持讀誦此經。若
為人輕賤。是人先（去聲）世罪業。應墮惡道。以今世人輕
賤故。先世罪業即為消滅。當得阿耨（音奴入聲）多羅三藐
（音渺）三菩提。
惡道者。即三惡道也。乃地獄餓鬼畜生是也。若人
前生造此惡罪。當受此惡報。為持此經。以重報輕。
免墮惡道。若能更悟明此義。當體全空。即惡果頓
消。淨業立成也。正謂千年暗室。一燈破萬劫。[億-音+(天*天)]尤
半句消矣。
須菩提。我念過去無量阿僧祗劫。於燃燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
阿僧祗那由他。梵語。二者皆是數。此云即是無量
數也。供佛是布施。承事是立行也。佛言。我在燃灯
佛無量劫前。供養承事無量諸佛功德。與持經之
人功德。千萬億分莫及其一。
須菩提。若有善男子．善女人。於後末世。有受持讀誦
此經。所得功德。我若具說者。或有人聞。心即狂亂。狐
疑不信。
末世者。末法之世也。此經中功德。佛不一一具說
者。道大難信。恐人生疑。起謗經之罪。故不盡說也。
須菩提。當知是經義不可思議。果報亦不可思議。
言此般若妙義。菩提道果。其中功德。皆不可思議
也。
<other>○究竟無我分第十七</other>
爾時。須菩提白佛言。世尊若善男子．善女人。發阿耨
（音奴入聲）多羅三藐（音渺）三菩提心。云何應住。云何降伏其
心。佛告須菩提若善男子．善女人。發阿耨（音奴入聲）多羅
三藐（音渺）三菩提心者。當生如是心。我應滅度一切眾
生。滅度一切眾生已。而無有一眾生實滅度者。
如是心者。即此無分別心是也。須菩提問。發菩提
心者。與前二會同意。佛告滅度眾生者。與三會同
意。不必重註也。
何以故。若菩薩有我相．人相．眾生相．壽者相。即非菩
薩。所以者何。須菩提。實無有法發阿耨（音奴入聲）多羅三
藐（音渺）三菩提者。
若心萌四相。即非菩薩。心無一法。即契菩提。
須菩提。於意云何。如來於然燈佛所有法得阿耨（音奴
入聲）多羅三藐（音渺）三菩提不（音否）不（音弗）也。世尊如我解佛
所說義佛於燃燈佛所無有法得阿耨多羅三藐三
菩提。
無法可得言心中實無所得也故云心無一法即
如來是則名如觀自在也。
佛言如是如是須菩提實無有法如來得阿耨多羅
三藐三菩提。須菩提若有法如來得阿耨（音奴入聲）多羅
三藐（音渺）三菩提者。燃燈佛即不與我授記。汝於來世。
當得作佛。號釋迦牟尼。
<pb n="196"/>
如是如是者。佛許言之理當。佛者。覺也。然燈者。名
也。覺心無染。名之為佛。若心有法。則背覺合塵。違
佛真體。即不授記耳。梵語釋迦。此云能仁。梵語牟
尼。此云寂默。能仁者。於情不染。寂默者。於法不生。
以實無有法得阿耨（音奴入聲）多羅三藐（音渺）三菩提。是故
燃燈佛與我授記。作是言。汝於來世。當得作佛。號釋
迦牟尼。何以故。如來者。即諸法如義。
實無有法。二佛體同。如鏡照鏡。似空合空。如此即
授記矣。古云。祖祖心空。佛佛道同。諸法者。塵妄之
法也。義者。法之儀則也。如來覺體本空。不立諸法。
不礙諸法。淨如明鏡。能應物現形。譬鏡本無相。相
由鏡現。心本無法。法從心顯。故此如來之心。諸法
如義也。
若有人言。如來得阿耨（音奴入聲）多羅三藐（音渺）三菩提。須
菩提。實無有法。佛得阿耨多羅三藐三菩提。
佛言。我菩提妙心者。實從無法中得也。故楞嚴經
云。菩提心生。生滅心滅。
須菩提。如來所得阿耨（音奴入聲）多羅三藐（音渺）三菩提。於
是中無實無虗。
無實者。色即是空。無虗者。空即是色。此菩提妙體。
莫惻其方。莫窮其際。言實亦非實。言虗亦不虗。
是故如來說。一切法皆是佛法。
法外無心。心外無法。故云皆是佛法也。
須菩提。所言一切法者。即非一切法。是故名一切法。
法本無實。但是虗名。
須菩提。譬如人身長大。須菩提言。世尊。如來說。人身
長大。即為非大身。是名大身。
與前十會同意。
須菩提。菩薩亦如是。若作是言。我當滅度無量眾生。
即不名菩薩。
菩薩者。乃覺有情也。眾生者。即情識也。若情見未
盡。即非菩薩。
何以故。須菩提實無有法名為菩薩。是故佛說。一切
法無我．無人．無眾生．無壽者。
真心本寂。諸法本空。故佛說言凡一切諸法。皆無
人．我．眾生．壽者之念。是人妄執四相也。謂菩薩若
能空諸法相。是真菩薩。此章承上繳下之義也。
須菩提。若菩薩作是言。我當莊嚴佛土。是不名菩薩。
何以故。如來說。莊嚴佛土者。即非莊嚴。是名莊嚴。
若莊嚴佛土。著相迷心。則不名菩薩。佛土在心而
不在相。何假莊嚴。既著其相。即非莊嚴矣。
須菩提。若菩薩通達無我．法者。如來說名真是菩薩。
無我則識空。無法則情盡。若人通達情識無體。是
名真菩薩。
<other>○一體同觀分第十八</other>
須菩提。於意云何。如來有肉眼不（音否）如是。世尊。如來
有肉眼。須菩提。於意云何。如來有天眼不（音否）如是。世
尊。如來有天眼。須菩提。於意云何。如來有慧眼不（音否）
如是。世尊。如來有慧眼。須菩提。於意云何。如來有法
眼不（音否）如是。世尊。如來有法眼。須菩提。於意云何。如
來有佛眼不（音否）如是。世尊。如來有佛眼。
眼雖分五。心惟是一。見有通塞。知無間斷。顏居士
云。肉眼見諸色相。天眼普照大千。慧眼智燭常明。
法眼了諸法空。佛眼自性常明。融通無閡。傅頌曰。
天眼通非閡。肉眼閡非通。法眼唯觀俗。慧眼直緣
空。佛眼如千日照。異體還同圓。明法界內。無處不
含容。
須菩提。於意云何。如恒河中所有沙。佛說是沙不（音否）
如是。世尊。如來說是沙。須菩提。於意云何。如一恒河
中所有沙。有如是沙等恒河。是諸恒河所有沙數。佛
世界如是。寧為多不（音否）甚多。世尊。
恒河者。舍衛國城外。有河名恒河也。河中之沙細
如麵末。謂此恒河中有無量沙數。一粒之沙亦為
<pb n="197"/>
一恒河也。如是諸沙等諸恒河。亦諸恒河中有無
量無數之沙。此說極多矣。言佛世界亦多之如此。
佛以恒沙世界言之。甚多耳。
佛告須菩提。爾所國土中。所有眾生。若干種心。如來
悉知。
若干者。干是不俱之數也。所有恒沙世界國土。盡
因眾生妄業所感而生。眾生諸心。如來悉知者。凡
眾生妄心。因業引起。而有業識妄想。盡依真體發
現。故楞嚴云。迷妄有虗空。因空立世界。想澄成國
土。知覺乃眾生。但有塵緣妄想。悉依心現。故云如
來悉知也。
何以故。如來說。諸心皆為非心。是名為心。所以者何。
須菩提。過去心不可得。現在心不可得。未來心不可
得。
凡有心識。盡隨業生。無有實體。遇緣即生。緣消即
滅。故說非心是名為心矣。三心亦非有也。故論云。
過去已滅。未來未至。現在空寂。三世求之了不可
得。楞嚴註云。三際求心心不有。心不有處妄原無。
妄心無處即菩提。生死涅槃本平等。
<other>○法身通化分第十九</other>
須菩提。於意云何。若有人滿三千大千世界七寶以
用布施。是人以是因緣。得福多不（音否）如是。世尊。此人
以是因緣。得福甚多。須菩提。若福德有實。如來不說
得福德多。以福德無故。如來說得福德多。
因緣得福者。福因修布而生。言福德無者。福因緣
消而滅。惟有法體週圓。融通無礙。是真福德也。
<other>○離色離相分第二十</other>
須菩提。於意云何。佛可以具足色身見不（音否）不（音弗）也。
世尊。如來不應以具足色身見。何以故。如來說。具足
色身。即非具足色身。是名具足色身。須菩提。於意云
何。如來可以具足諸相見不（音否）不（音弗）也。世尊。如來不
應以具足諸相見。何以故。如來說。諸相具足。即非具
足。是名諸相具足。
佛者。覺也。具足色身諸相者。言具足報身三十二
相也。此覺心如海。身相如漚。若人著身相求見真
佛。誠為認漚為海也。身相總歸幻化。雖然身相具
足。佛言即非具足。是名身相具足也。
<other>○非說所說分第二十一</other>
須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
勿者。止也。佛說。此一卷金剛般若之法。恐人心生
說法之念。故誡須菩提。莫謂如來有說法之念。謗
者。妄言也。言人不能解其覺體本淨。無有法念。妄
言佛有此說法之念。若心無一法。是真說法也。故
維摩經云。法無眾生。離眾生垢。故法無有我。離我
垢。故法無壽命。離生死。故法無有人前後際斷。故
離此諸緣。何法可說。故此真空法體。無法可說。是
名為說也。
爾時。慧命須菩提白佛言。世尊。頗有眾生。於未來世。
聞說是法。生信心不（音否）佛言。須菩提。彼非眾生。非不
眾生。何以故。須菩提。眾生眾生者。如來說非眾生。是
名眾生。
須菩提得佛智慧。故稱慧命也。問言。倘未來之世。
若眾生聞此真心無說之法。亦能信否。佛知須菩
提心起眾生之念。故答云。彼非眾生。非不眾生。彼
非眾生者。指未來眾生。非實眾生也。非不眾生者。
言此眾生因業感報而生也。眾生雖妄。亦依真有。
乃生佛同原惟隔迷悟。但去執情。眾生即佛矣。故
華嚴論云。一切眾生。本來成佛。云眾生眾生者。乃
佛審問須菩提言。汝以眾生為眾生。佛言。我如來
說。眾生非眾生也。
<other>○無法可得分第二十二</other>
<pb n="198"/>
須菩提白佛言。世尊。佛得阿耨（音奴入聲）多羅三（音渺）藐三
菩提。為無所得耶。如是。如是。須菩提。我於阿耨多羅
三藐（音渺）三菩提乃至無有少法可得。是名阿耨（音奴入聲）
多羅三藐（音渺）三菩提。
須菩提深悟菩提體上實無所得。佛先許其契理
的當。後亦引淺至深。言我於此理。亦無少法可得。
菩提亦是虗名也。
<other>○淨心行善分第二十三</other>
復次。須菩提。是法平等。無有高下。是名阿耨（音奴入聲）多
羅三藐（音渺）三菩提。
是法平等者。此法無物不有。無時不然矣。法本無
高下。奈業有差殊。若人有一念之善。福即隨生。報
感人天之樂。若有一念之惡。罪即隨至。報感三途
之苦。故法體平等。高下由業自生。即此平等之法。
是名菩提之正因也。
以無我．無人．無眾生．無壽者。修一切善法。即得阿耨
（音奴入聲）多羅三藐（音渺）三菩提。
修一切善法者。當修四聖諦十二因緣。六度萬行。
三十七品助道法。五十五種菩提路。此一切法俱
名善法也。若人空其四相。修諸善法。潔淨其心。即
得證此菩提妙果矣。
須菩提。所言善法者。如來說非善法。是名善法。
善法雖美。法體實無。纔生貪染。便瞖菩提。故云黃
金雖至寶。入眼亦如塵。
<other>○福智無比分第二十四</other>
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持．讀誦．為他人說。於前福德百分
不及一。千萬億分。乃至筭數譬喻所不能及。
所謂三千大千世界中須彌山者。總而言之。有百
德日月百億須彌是也。言此多為須彌山之七寶
布施之福。與般若真智為人演說之福。佛言。千萬
億分莫及其一矣。以此福德與智慧較之。誠乃無
比無極也。
<other>○化無所化分第二十五</other>
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。
佛止須菩提言。莫謂如來有度生之念也。如來者。
真如體也。眾生者。情識也。言真如體上實無情識。
既有情識。則有四相矣。
須菩提。如來說。有我者。即非有我。而凡夫之人以為
有我。須菩提。凡夫者。如來說即非凡夫是名凡夫。
今如來說我者。乃權也。亦非有我之念。故頌云。利
生權立我。證理實無人。此凡夫執著。認相為我。古
云。色身非我。任為我法身。真我而不任。是以凡夫
無實體。故說非凡夫也。
<other>○法身非相分第二十六</other>
須菩提。於意云何。可以三十二相觀如來不（音否）須菩
提言。如是。如是。以三十二相觀如來。佛言。須菩提。若
以三十二相觀如來者。轉輪聖王即是如來。須菩提
白佛言。世尊。如我解佛所說義。不應以三十二相觀
如來。爾時。世尊而說偈言。若以色見我。以音聲求我。
是人行邪道。不能見如來。
三十二相。佛之報身。如來法身非相也。須菩提以
三十二相觀佛法身者。執波為水也。故佛說。若認
相為佛者。轉輪聖王亦佛也。轉輪聖王亦有三十
二相報身矣。須菩提亦言。不當三十二相觀佛法
身者。是撥波求水也。未明水之真體。故此經云。聲
色者。傍外之門。非真佛體也。若人著相離相者。即
是邪外之道。實不能見真佛法身也。頌云。聲色見
聞皆是妄。真空無相鏡非臺。四八身中尋得佛。轉
輪王相即如來。
<pb n="199"/>
<other>○無斷無滅分第二十七</other>
須菩提。汝若作是念。如來不以具足相故得阿耨（音奴
入聲）多羅三藐（音渺）三菩提須菩提莫作是念如來不以
具足相故得阿耨多羅三藐三菩提。
此一章。承上章而言也。以者。當作是也。須菩提前
言以三十二相觀如來心者。是常見之所惑。後言
以不應以三十二相觀如來心者。是斷見之所失
也。佛恐人陷於斷常見中。故作此問。呼須菩提徵
之。汝若作是念謂佛不是具足相中得菩提心者
此言心相乖違生斷滅之見也。豈不見心經云色
不異空空不異色故云即波即水即妄即真何得
除此身相之外而別有菩提心也佛誡之莫作是
念者勿謂佛不是具足相中得菩提心也。
須菩提汝若作是念發阿耨（音奴入聲）多羅三藐（音渺）三菩
提心者說諸法斷滅莫作是念何以故發阿耨多羅
三藐三菩提心者於法不說斷滅相。
汝若作無相。發菩提心之念者。言相非心而心非
相。說諸法斷滅。重誡之莫作此無相得心之念。何
以故。若發大菩提心之人。於諸法相無罣無礙。不
著不離不說斷滅相也。
<other>○不受不貪分第二十八</other>
須菩提。若菩薩以滿恒河沙等世界七寶持用布施。
若復有人知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。
知一切法無我者。法本無我。是人妄生分別。以為
有我。若人知心無法知法。非我如此。則聖凡情盡。
能所見消。即得成無生法忍。直證菩提。何干福德
也。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
菩薩心空無法。於福不著。若著福德。福德亦是法
矣。故云。但能萬法不相干。一超直入如來地。
<other>○威儀寂靜分第二十九</other>
 威儀自威儀  寂處有誰知  若作威儀相 
 大象沒深泥 
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
如來者。佛真法身也。遍滿虗空。實無來去。今言此
來去坐臥者。來為法生。去為法滅。來去是法。坐臥
是相。豈其佛法身而有來去耶。若人言此法身有
此來去者。是未解實義也。故如來說無所來去也。
古德云。來為眾生來。去為眾生去。法身等虗空住
在無心處。
<other>○一合理相分第三十</other>
須菩提。若善男子．善女人。以三千大千世界碎為微
塵。於意云何。是微塵眾寧為多不（音否）甚多。世尊。何以
故。若是微塵眾實有者。佛即不說是微塵眾。所以者
何。佛說。微塵眾。即非微塵眾。是名微塵眾。世尊。如來
所說三千大千世界。即非世界。是名世界。
佛雖然說此世界微塵。亦為發明一真之理也。微
塵無實世界非堅。縱有無量之多。亦是虗名也。
何以故。若世界實有者。即是一合相。如來說。一合相。
即非一合相。是名一合相。
一合相者。一者。乃一空真理也。相者。乃世界幻妄
諸相也。合者。和合也。謂一空真理。融通和合世界
諸相。如膠投色。正謂。色無膠不立。膠無色不顯。真
妄融通。合成世界諸相矣。故楞嚴云。猶如世間諸
相。雜和成一體者是也。如來亦說非一合相者。言
諸相幻妄。屢受變遷。真空妙理。實無成壞。真理非
理。和合非合。故非真一合相。是名一合相也。
須菩提。一合相者。即是不可說。但凡夫之人貪著其
事。
<pb n="200"/>
若言真妄。融通合為一相者。佛止須菩提不可說。
但恐凡夫貪著妄相為真之事也。凡夫未悟空理。
堅執妄相。不蚤觀破。欲待世界壞時。方覺苦恩情
別。後始知空也。
<other>○知見不生分第三十一</other>
須菩提。若人言。佛說我見．人見．眾生見．壽者見。須菩
提。於意云何。是人解我所說義不（音否）不也。世尊。是人
不解如來所說義。何以故。世尊說。我見．人見．眾生見．
壽者見。即非我見．人見．眾生見．壽者見。是名我見．人
見．眾生見．壽者見。
我．人．眾生．壽者。此四相本非實體。若人言。佛亦有
四相之說。疑為實有者。則此人能深解佛之大義
否。須菩提答云。此人未能深解如來實義也。是真
體湛然。空諸法相。雖佛說是四相。非有四相之念。
但言四相而已。
須菩提。發阿耨（音奴入聲）多羅三藐（音渺）三菩提心者。於一
切法。應如是知。如是見。如是信解。不生法相。須菩提。
所言法相者。如來說即非法相。是名法相。
如是知見者。即此無分別之心是也。如是信解者。
凡於一切法相。莫作法相之念。向外馳求如此無
念之心。是名發菩提心也。所言法相者。法本無體。
豈有相耶。境來則法相自現。境滅則法相自消。故
如來說法相非相。是名相也。
<other>○應化非真分第三十二</other>
須菩提。若有人以滿無量阿僧祗世界七寶持用布
施。若有善男子．善女人。發菩薩心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。何以故。
無量阿僧祗二者皆是數也。言其數多之甚矣。發
菩薩心者。須發最上一乘利生心也。受持讀誦者。
心得經理曰受。養心不動曰持。究明經義曰演。悟
心無法曰說。謂持此經乃至四句偈等者。言此一
卷金剛般若經全受持而讀誦也。言發大菩薩心
者。方能受持此經。為人演說流通世上也。其福勝
彼者。說前種種布施。立行施為盡屬幻化。雖有福
報。終歸消滅。惟此般若真體不屬修證。若契此無
為永不退轉。惟此無為之福勝諸有為之福也。云
何演說者。佛恐人泥於文字。故說不取於相。如如
不動取者著也。如如不動者。言此真如。湛寂應用
無虧。即此佛說一句如如不動。收盡三藏十二部
之教也。頌曰。末後如如這句經。如來演說太分明。
舉頭若見空中月。此點靈光本現成。
一切有為法如夢幻泡影如露亦如電應作如是觀。
此四句偈說。此夢幻泡影。露電六種虗妄為譬喻
者。謂有為之法。悉是幻化。無有實義。故設此喻。此
無為妙體。毫法不安。正謂。千峰勢到岳邊盡。萬派
聲歸海上消。故涅槃云。諸行無常。是生滅法。生滅
滅已。寂滅為樂。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。
僧稱比丘師。姑稱比丘尼。居士稱優婆塞。道姑稱
優婆夷。與一切世間人道眾天道眾修羅道眾。此
四種三道。聞佛說此金剛般若真經妙義。皆大歡
喜。誠心信受。謹奉尊行也。道川言。此經頓超佛地。
敬而頌之曰。飢得食。渴得漿。病得瘥。熱得涼。貧人
遇寶。嬰子見娘。飄舟到岸。遠客歸鄉。旱逢甘澤。國
有忠良。四夷拱奉。八表誼揚。頭頭俱顯。物物全彰。
古今凡聖。地獄天堂。東西南北。同沐恩光。伏願剎
塵沙界諸群品。溥入金剛大道場。
此偈為看教者休著休棄而頌也。
其一
 金剛離相快如刀  註解雖然亦是糟 
<pb n="201"/>
 休向紙中尋佛跡  但從心上覔香醪 
其二
 金剛今解以週全  一會窮來一會玄 
 未見月時休棄指  得魚之後可忘筌 

金剛般若羅蜜經音釋直解（終）

<other>般若真言</other>
納謨薄伽伐帝鉢唎（二合）若（而也切）波羅蜜多曳（三）怛
姪他（四）唵（五）訖唎（三合）（上）（其訖切）地唎（三合）（上）（庭逸切）室利（三合）（六）戍
嚕（二合）（上）（鼠出切）（下力忽切）知（下以切）（七）三密栗知（上同）佛（方逸切）（八）社野
娑訶
<other>金剛心真言</other>
唵　烏輪尼　娑婆訶
<other>補闕真言</other>
南無喝囉怛那哆囉夜耶。佉囉佉羅。俱住俱住。摩囉
摩囉。嗁囉吽。賀賀。蘇怛拏。吽潑抹拏。娑婆訶
<other>又補闕真言</other>
唵。呼嚧呼嚧。社野穆契娑訶
<other>普回向真言</other>
唵　娑摩羅　娑摩囉　弭摩曩　薩訶⿰口縳　摩訶
斫迦囉⿰口縳吽（終）
<other>收經偈</other>
 三途永息輪迴苦  六趣休隨汩沒因 
 無邊含識悟真常  萬類有情登彼岸 
<other>金剛經讚</other>
三十二分　功德難量　四句玅偈廣宣揚　須菩
提　白佛言　無說無傳　應作如是觀。

<talk>No. 483-C
 書金剛經直解後</talk>

金剛經。諸佛心地法門。真實微妙了義。乃金剛妙心
者。冲漠而永固。虗靈而恒照。獨立古今無增無減。嘗
出塵累無間凡聖。雙泯雙照。能絕境智。一代之真說
蓋極于茲乎。昔孤獨園中。暨吐此一言。三光迴景移
照。乾坤卷而入懷。故從阿難集貝葉於滅後。而隨什
師易梵音於華言。頗就此經往往雖有註家。或多或
少。果似未盡其美矣。然圓杲師。妙達佛旨。鈎索深隱。
採摝精要。成此編緝。遠輝後來矣。一日遊戲書林。始
得求斯直解。玩味累日。而以與學人曰。此辭簡而義
豐。歷不周深徹宗。嗟呼惜乎。於離相一章之中。嘆澆
世受持之下。註解之字湮沒甚多矣。吾子退而有日
來曰。願加和訓。及補脫落。予撫膺扣頭曰。豈得雖穿
壁碩德。輙測其幽微。況猶於泥文句之淺識。眾盲捫
象。汝宜需於之他。我且得乎於彼。然學人強不止。故
應其求為先矣。
正保四年十月三日鎮西府豐之前州永照釋西吟
謹書其後

金剛三昧一卷
收于閱經十二種第九。

<article id="n484">金剛經大意</article>

<other>No. 484</other>
<sarticle>答屠息庵讀金剛經大意書</sarticle>

秀水止菴　王起隆　述
承以金剛演說示。讀竊嘆翁兄於古今疏經家。揉諸
香為丸。緝眾絲成錦。樂取人善。不恃己長。留心大乘
最上乘。為當今之優曇鉢華。儒門大有人在矣。疏經
難疏。此經大難疏。此經如時師為他人說者。亦不為
<pb n="202"/>
難疏此經。而期精熟貫穿。不失佛意。不同謗佛。則難
之大難。寧觀大意無師心也。寧闕疑無妄註脚也。全
經五千一百四十六字耳。昭明分三十二分。留支分
十二分。無著分十八住。天親分二十七疑。彌勒成八
十偈。功德施菩薩造論。傅大士造頌等。度佛眼觀之。
盡虗空界畫也。相傳唐初疏此經者。多至八百餘家。
世遠不可得見。前此則天台智者之疏。後此則圭峯
之纂。楊圭之集解。長水之刊定記。中峯之略義。宗泐
之註。暨今時疏。亦既充棟。將赤水玄珠。誰定為象罔
乎。原夫般若大經。次阿含方等而說。凡六百卷。四處
十六會。金剛般若。為第九會說。其一也。金剛般若之
入中國。前後譯凡有六。而秦譯其一也。經有大頭顱。
有大支幹。而血髓充周。圓滿於其間。大頭顱云何。經
所謂金剛非他。即生佛真如心是也。此真如心。不變
隨緣。隨緣不變。不變者。生佛同此真如心。刀砍不入。
火燒不著。能壞一切。而一切不能壞。故般若有百喻。
此單喻如金剛。亦得強名。曰無為法隨緣者。一切聖
凡依正。皆以無為法而有差別。名有為法。喻如夢幻
泡影露電。不可取著。則屬生滅門收矣。弟於此經。素
苦葛藤。迄今老於憂患。讀之略見一斑。與深言之無
寧淺言之。與玄遠言之無寧平實言之。全經文句。諄
諄娓娓。疊疊層層。如關鎻勾連之骨。如迴環顧抱之
沙。畢竟頭顱何在。則經文佛不云乎。一切法無我。竊
謂此經五千一百四十六字。只疏得此五字耳。心佛
眾生。三無差別。真如不守。動生無明。只一我為大患。
我相也。我見也。我能度生也。我能布施也。我能得果
也。我能說法也。我能授記也。我能莊嚴佛土也。我能
供養河沙諸佛也。我能捨身命也。我能持戒也。我能
忍辱也。我能行善法也。我能集福德也。此點點我未
忘。由此貪著我執法執法非法執。貪著正報執。貪著
依報執。矜功爭能也。伐善施勞也。希求福利也。為尊
貴施墮也。為人輕賤也。鬬諍堅固也。此所謂一合相
也。此所謂諸心皆非心也。此所謂住於非住。而不住
於般若也。此所謂為煩惱伏降。而不能降伏煩惱也。
我如堅城。如怨敵。千生萬劫。圍合堅牢。如人入暗。一
無所見矣。誠有能發菩提心。生清淨心。不住六塵。生
心應無所住。生心於一切有為法。凡度生布施得果。
說法嚴土。持戒忍辱集福等。洞然智照。觀度而無所
度觀。施而無所施。觀得而無所得。觀說而無所說。觀
記而無所記。觀嚴而無所嚴。觀供而無所供。觀身命
而無身命。觀持戒而無持戒。觀忍辱而無忍辱。觀善
法而無善法。觀福德而無福德。觀微塵而無微塵。觀
世界而無世界。觀四相無四相。觀四見無四見。盡聖
凡依正。統滙一真如。即有為法而成無為法。即假設
我而見真常我。旅泊世間無意。必無固我。於凡矜功。
爭能貪著之。薰習之。命根徹盡源底。豁然蕩除。如日
光明照見種種色。即堅城粉碎矣。怨敵倒戈矣。心心
般若。在在金剛。為至人無己。神人無功。聖人無名矣。
故曰菩薩通達無我法者。如來說名真是菩薩。此於
全經大頭顱。未敢曰穿透紅心。或者雖不中不遠乎。
大支幹云何。一曰循經分以省謗。一曰標經旨以舉
要。一曰約經象以順文。一曰匯經意以領趣。一曰開
經眼以豁疑。循經分何也。全經問在答處。答在問處。
髣髴神龍出沒。不可端倪。但點睛之手。畫龍身首。凡
繚繞烟雲間者。不必盡畫也。茲循昭分。細審來龍。自
第二分須菩提。從大眾中起。至第四分菩薩但應如
所教住止。為經全龍之龍首。葢住心降伏義為正宗。
如大學之聖經中庸之天命章。全經大旨已竟。自第
五分可以身相見如來不起。至第十六分果報亦不
可思議止。如學庸之有分章。只重重洗發住心降伏
之義。自十七分起空生重理住心降伏起請問頭。諸
家種種曲說虗心。尋繹俱未確然。此正如南華經北
溟有魚一則。兩見逍遙一篇之中。文字重彰。趣味無
<pb n="203"/>
二也。循此十七分中。重說無法可得。重說大身非身。
重說莊嚴非莊嚴。第十九分重說布施福德。第二十
分重說不可身相見如來。第二十一分重說如來無
所說法。第二十四分重說說經福德。第二十五分重
說實無眾生滅度。第二十六分重說不可三十二相
見如來。第三十分重說非微塵非世界。其他不重說
者。亦字句多重。葢緣印度言音累複。佛慈悲重深。不
違其俗。故無相無見無說無得無度無福德等言。或
三五出。或八九出。或為鈍根諄誨。或為後至重宣。不
厭再三。實無岐異加之。或翻譯之失。或筆受之訛。但
當牢持信心求佛加被。自當有庖丁解牛。披大却導
大[窾-士+上]之時。若如諸家必欲爭執前後不同。可解解之。
不可解處亦必欲解之。牽強消文。橫生穿鑿。疑團滿
堆。佛口通可掛壁。果知其解者。旦暮遇之乎。自非不
謬佛心。誹謗重[億-音+(天*天)]。奚通懺悔。此經分之當循也。標經
旨何也。諸經發起。必有綱宗。是經佛於般若會上。破
相談空。以無上正等正覺。開演人空法空法非法空。
彼凡夫不能斷惑。二乘不能轉識。其故有二繇。一住
於證得。一住於福德耳。初祖西來埽證得。則曰廓然
無聖。埽福德。則曰並無功德。竊謂此經佛旨簡要亦
然。通玩經文。如無得無說也。我不作是念是阿羅漢
也。於燃燈佛所於法實無所得也。於三藐三菩提無
有少法可得也。實無有法發菩提心也。色見聲求為
邪道也。非所謂廓然無聖者歟。福德同虗空不可思
量也。三千大千七寶施不及也。身命布施不及也。恒
河沙身命三時布施不及也。供養那由他諸佛功德
不及也。是福德即非福德性也。諸菩薩不受福德也。
非所謂並無功德者歟。佛憫小乘。為有所得心所誤。
愚迷凡夫。為人天小果有漏之因所誤。墮存我覺我
煩惱所知二障。墮界內界外分段變易二死。從生至
生。不得清淨。不憚多方淘汰。譬滌淨器。方貯天漿。趙
州所云佛之一字我不喜聞。龐蘊所謂我百千生為
布施累意。亦猶是此經旨之當標也。約經象何也。分
經必以三科。有序分。有正宗。末乃有結經流通。此經
第十三分。空生請佛安名結經。在半凡讚。法顯勝處。
即係流通。不係經末。方為流通。約象分文。每段說經
一番。便間以較量福德一番。通計七重福德。第一重
無住福德。為見性福德。次五重福德。一重增勝。一重
通為有相福德。較見性福德。實算數比喻不及。後四
段。則佛隨順機緣。破遣凡夫依正報執。末一切有為
法一偈。則總收全經。故不分正宗。不分流通。護念付
囑。婆心痛切。庠序秩如似乎。貫華似乎。散華似乎。正
智似乎。方便似乎。山盡水窮似乎。坐看雲起。此經象
之當約也。匯經意何也。凡佛說經。循其言句則知其
意。是經以金剛命名。而經言則曰無諍。曰忍辱。曰無
瞋恨。曰受輕賤。曰得成於忍。則非以剛為剛。純以柔
為剛。此佛意也。佛言如來無所說法。如來無有定法
可說。如來無法可說。若言如來有所說法。即為謗佛。
而經言則重信解受持。重書寫誦讀。重受持四句偈
等。曰為他人說者四。曰為人解說者二。曰廣為人說
者一。曰為人演說者一。又曰。如來為發大乘者說。為
發最上乘者說。又曰。如來是真語實語如語不誑語
不異語。豈說時默。默時說。如來有自語相違乎。何以
無法可說者。又專欲人說。所謂無離文字說解脫。雖
復不依言語道。亦復不著無言說。此佛意也。經言凡
有所相皆是虗妄。言若見諸相非相即見如來。言離
一切諸相即名諸佛。而又曰。一切諸法皆是佛法。又
曰。一切諸佛法皆從此經出。又曰。以無我無人無眾
生壽者修一切善法。又曰。發阿耨多羅三藐三菩提
心者於法不說斷滅相。又曰。成就最上第一希有之
法。又曰。成就第一希有功德。又曰。成就無量無邊功
德。又曰。成就不可量不可稱無有邊不可思議功德。
又曰。佛法無實無虗。將立時埽。埽時立。如來有世間
<pb n="204"/>
過乎。無非揀盡相見之虗。彰明般若之實。此佛意也。
經言一切眾生皆以無餘涅槃而滅度之。但十界唯
心眾生。幻妄同於揑目所成。人於相見。不能清淨。則
起念。便生無量眾生。自己不離眾生。何以度眾生乎。
故他經佛告比丘。汝等心中一日一夜。有百千萬億
眾生起滅。若能智照不起相續之念。即是度盡眾生。
則知眾生有事度有理度。有度世界之眾生。有度自
心之眾生。有攝而順度眾生。有折而逆度眾生。並由
理具。方有事用。必內外智照。如儒之盡人盡物。乃為
無餘涅槃。不同小乘樂小法者。故曰一切眾生即非
眾生。曰彼非眾生非不眾生。曰如來說非眾生是名
眾生。曰實無眾生如來度者。此佛意也。凡此等語。如
水面葫蘆按捺不定。如明珠走盤閃爍橫斜。如揮運
鏌鎁縱奪殺活莫敢攖鋒。但默領佛心。自見趣味汪
洋。萬川歸[壉-豕+丘]了無異水。此經意之當匯也。開經眼何
也。佛於空生。數云於意云何。數云如是如是。此經中
眼目也。將空生真有疑於佛耶。抑佛真有疑於空生
耶。要知佛無疑也。空生亦無疑也。一部金剛翻翻覆
覆。代眾生作問答。代眾生開疑也。眾生不疑不信。不
大疑不大信。故經中徹首徹尾。最重信心。如信心不
逆。如於此章句能生信心。如一念生淨信心。如聞是
經不怖不畏。如或有人聞心則狂亂狐疑不信。其最
嚴重。則曰信心清淨則生實相。實相即金剛也。即能
壞一切。一切不能壞也。即太阿鋒。即大火聚。即光明
鏡。即大日輪。即楞嚴之究竟堅固。即圓覺之非幻不
滅。即法華之是法住法位世間相常住。有為法空也。
非空無為法也。諸相非相也。非空如來也。色見聲求
邪道也。非空正道也。灼然離一切相。即一切法也。灼
然幻有不有。真空不空也。故始之以如是住如是降
伏。終之以如是知如是見如是信解如是觀。而眾生
無餘疑矣。胥得度矣。若執空生有疑。佛真為空生破
疑。殊為未夢現在。此經眼之當開也。綜而論之。一經
之中。有凡夫相見。有二乘相見。有相似菩薩相見。凡
夫相見。見思惑也。二乘相見。塵沙惑也。相似菩薩相
見。無明惑也。相見之惑。有從分別發起。有從俱生發
起。分別二障麤猛易斷。極喜無也。俱生二障纏眠難
斷。地地除也。離四句絕百非中。有函葢乾坤句。有截
斷眾流句。有隨波逐浪句。佛說般若波羅蜜。函葢乾
坤也。即非般若波羅蜜。截斷眾流也。是名般若波羅
蜜。隨波逐浪也。引而伸之。觸而類之。所謂擊首尾應。
擊尾首應。擊中則首尾俱應。孰非經龍之鱗翼脊[髟/(鼠-臼+(ㄇ@(企-止)))]
為大支幹者乎。解此則全經血髓。智見智。仁見仁。隨
拈一字一句。充周圓滿。不可云喻。更無不節節支解
者矣。要之此金剛王寶覺。以如如不動為體。以無餘
度生。降伏其心為用。以不住六塵。無住生心。為同虗
空。不可思量福德。以知一切法無我。為得成於忍。以
是法平等無有高下脩一切善法為莊嚴。以無相無
見為證得。以六如為觀智。而最先證入全性起修。全
修在性。則必以信為入門。凡佛所說六度四果五眼
三心。身如須彌山王轉輪聖王。諸類無字不當。尋義
無義不當。求證貴眼正。尤貴行履。於佛菩薩所云如
幻金剛三昧。所云金剛道。後異熟識空。庶幾其可躋
乎。若口口談空。心心著有。如今之拍盲禪佀戲論講
師背毀金剛。墮落惡道必矣。古德云。但願空諸所有。
慎勿實諸所無。此諸家之說金剛也。古德又云。寧起
有見如丘山。莫起無見如芥子。則不肖弟之說金剛
也。橫成嶺側成峯。到處不同正緣。身在廬山。不能全
見廬山面目。六祖曰。此在心行不在口念。張無盡曰。
我學佛而後知儒。此經非足目兼資同堂面話。何以
頭正尾正。領取本地風光。倘兄翁不棄蒭蕘。新年肯
來酧唱激揚。當更有依義不依語者。相商不淺耳。率
臆妄言。未罄瞽愚。台慈不罪。

<pb n="205"/>
善信李肇亨助銀壹兩。朱茂時張晉徵汪挺各助
銀捌錢。徐機助梨板肆錢。刊此金剛大意。所願同
明相見之妄。咸生清淨之心。福基命位。當體昌隆。
智種靈苗。後嗣秀盛。旃蒙恊洽。林鍾月大士成道
日王起隆謹識板貯楞嚴流通

<talk>No. 484-A
 金剛大意自䟦</talk>

此余甲午冬杪草。答屠息庵書也。因息庵下問不靳
再三。感其至誠。遂呵凍滾滾成此一長篇。絡索師心
臆妄。慮犯謗佛重[億-音+(天*天)]。擬欲今夏齎貭於靈峯素大師。
丐其楷定。乃用示人。故併息庵來索看。未之敢出。不
謂首春大師西逝。已求郢削。無從生盲蔽錮。永失金
鎞。可勝傷痛。念息庵之意不可終虗。適闔戶避兵。將
此書分錄三通。一焚告素大師。因不知所裁。冀常光
照證也。一貽息庵。因詢於蒭蕘不可忘酧答也。一存
笥中。則藉以將來就正有道也。嗟乎此經大意難明。
正繇高談龍肉人多。實噉猪肉人少。既頭顱之罔揭。
亦支幹之莫分。每每以穿鑿心測佛智。以瞞盰儱侗
話消經文。無瘡剜肉。多歧亡羊。所以童習白紛槩乎
受病。余廣閱諸解。亦既有年。體會久之。稍窺端緒。茲
據經說經。直抒所見。不敢遺諸解。不敢狥諸解。不敢
違執經佛冤之訓。不敢背離經魔說之誡。緬惟佛意
昭然。人自求之玄遠。有能解粘釋縛。觀照全經。我意
西乾東魯。心理一如。佛之無我。即儒聖之何有空空。
佛之度生。即至誠之盡性參贊。降伏其心。即論語克
己為仁之的旨。無住生心。即大易何思何慮之真詮。
掃四相見。通於毋意必固我。蕩滌凡小執心不入斷
滅。通於朝聞夕死。驅除迷蔽邪見。無法可說。豈非予
欲無言無行不與之宗傳。是法平等。豈非夫婦知能
渾同聖人之玅理。無實無虗。豈非顯諸仁藏諸用費
而隱之聖諦。莫作是念。豈非我無能我豈敢大而化
之玄風。荷擔菩提。豈非憲章祖述在茲之仔肩。成就
希有。豈非繼往開來木鐸之功業。不受福德。豈非浮
雲富貴有天下不與之胸襟。得成於忍。豈非削跡伐
檀斯人我徒之願力。夫道一而已矣。何梵何夏。何佛
何儒。何淺何深。何世出世。大開智眼。作如是觀。則下
學便是上達。藏通便是別圓。看教便可見宗。知儒便
可識佛。余德慧尠薄。埒屋中愚。然懷之已久。抒洩於
今。下筆之時。一湧齊出。十目視。十手指。實不敢吐口。
不如心筆。不如口有欺片語。則時節因緣。息庵之大
有起發於我也。儒佛兩門之賢者之交罪我乎。或原
我乎。總不暇護也。昔黃梅曹谿相傳。以金剛印心。為
宗門龍穴。其為人演說。則曰。但用此心。直了成佛。而
昭明分分。方便鈍根。曩已有耆宿。雪其是功非罪者。
余言平淡無能。為大乘最上乘闡揚。只堅信儒佛心
同理同。則心言俱直。當為佛菩薩聖賢悉見悉知。至
於貫穿經文。嫌於破碎虗空。無所迯罪。亦因散錢索
子。為初機之權設。而然竊引昭明之例。或尚可通懺
悔乎。深願見聞是書者。無督過余援儒入佛昧殊塗
同歸之性與天道。則至幸矣。
旹
乙未午月朔日東海止庵王起隆自識於深息草堂

<article id="n485">金剛經如是解</article>

<talk>No. 485-A
 金剛經如是解自述</talk>

金剛者。性喻也。性無形似。落言即非。天竺先生不得
已而有言。於是名之以般若。名之以阿耨多羅三藐
三菩提。猶謂文字日繁。本來不多。故於經首。拈出如
<pb n="206"/>
是兩字。如是者。性體也。不變不異。何容解。何容不解。
遇慧命人如須菩提者。深機相觸。秘義盡宣。曰。如是
住。如是降伏。又曰。如是生清淨心。其言布施也。曰。應
如是布施。其言果報也。曰。福德亦復如是。其需解人
也。曰。如是知．如是見．如是信解。是以深明佛法。擔荷
如來。則曰。如是人等。無異人也。讚嘆世尊。則曰。如是
世尊。無異物也。其感極涕零。則曰。得聞如是之經。無
異法也。三十二分實相妙智。不可思議者。語盡忘言。
兀坐說偈。不過曰。作如是觀而已。故知金剛本體。古
佛聖賢如是。歌利凡夫亦如是。祗舍王城恒沙塔廟
如是。五百世以前．五百世以後。阿僧祗世界亦無不
如是。自黃梅首宣經旨。解者八百餘家。然親切道者。
惟六祖一言了之。曰。法非有無謂如。皆是佛法謂是。
揆其旨。不過以如是心。演如是經。成如是佛耳。余持
此經二十年。口頭薄業。苦無證入。迨遭劫。桎梏刀
鋸。投荒沉獄。一袱隨身。夢寐護念。迄于生還。寓京師
者又五年。乃取誦本。與素所與。默疑和尚閉關九年
商量語。及黃蘗山中所得西影禪師遺偈。入都來間
於長春寺聽御生說法。復入西山叩一齋。識其漫談。
皆若得若失。乃掩卷靜對覺經上白文。如如本體。躍
躍紙上。特為向來業識迷覆不見耳。信手隨錄。久遂
成帙。雖與如是本體未必脗合。然八百家解者不如
是。而我欲盡歸之如是。此亦如如本性。活活在我身
中。不能自異於如來與凡夫者。寧我作如是解哉。名
以般若名。以阿耨多羅三藐三菩提。佛說已多。而況
無住無相無得無說之法。以如是覓如是。以如是解
如是乎。故如而還之無如。是而還之無是。解而還之
無解。余以此自悔自懺。因號無是道人焉。
寓跡石鏡山中無是道人自記

<talk>No. 485-B
 金剛經如是解序</talk>

初祖達摩西來。特稱楞伽四卷可以印心。究不若金
剛一卷。常為心印。是以黃梅五祖。首行倡導。宣其經
旨。從而作解者。八百餘家。曹溪六祖。初既因文悟入。
後復以之啟口。作壇經。更了以一言曰。法非有無謂
如。皆是佛法謂是。應知此經。佛與須菩提一句一棒。
一字一喝。語言文字剗盡無餘。的的教外別傳。西來
第一義。為佛祖慧命所統。于群經中尊勝稱王。信也。
其文藏有三譯。元魏留支．陳天竺真諦二譯。要不如
姚秦鳩摩羅什所譯。辭特簡明。義無脫誤。是以震旦
誦習。日月爭光。而註釋多門。意見差別。愚自弱冠志
學。即知三教會通。丙辰歲。以梁生奇緣。皈依憨山大
師。于東遊之日。得受金剛決疑。以為指歸。其大意謂。
佛說法三十年。上首弟子猶是懷疑。此經隨空生所
疑處。即便逐破。所謂疑悔永已盡。安住實智中。憨師
現示肉身于曹溪。稱七祖。與六祖覿面。是能不隨分
演說。真契佛祖心印。并契宣尼一貫無言之大旨者。
即南嶽之得金剛無礙智。中峰之能用世語入佛知
見。不過是也。越今四十餘載。其間所聞演說。所見著
述。描抹此經面目者。不知幾何。而乃得見坦公先生
如是解。是直以鏡照鏡。諸相不立。以光接光。眾塵消
隕。只提如是我聞四字。便攝全經。并攝全藏。若水入
乳。若芥投針。梵語華言。拈來即合。引申觸類。無境不
融。以至孔孟精微。和盤托出。老莊玄妙。徹底掀翻。頭
頭盡獲家珍。無假揉和窠臼。自非降大任而投險囏
出自困衡動忍。安能與箕疇岐易。同放光明。更非宗
教全彰。福慧兩足。從入泥入水中。履道坦坦。安得具
金剛眼。得金剛心。代佛口宣無上甚深妙。諦現長者
宰官身而為說法。具眼者。謂是無垢再來。覆按時節
因緣。當益信也。此解早已壽梓于吳門鎮海古剎。茲
重梓藏冊。流通于楞嚴經坊。將紫栢憨山兩尊者。同
<pb n="207"/>
向寂光首肯。真歷劫勝因也。古德有云。見聞為種。八
難超十地之堦。解行在躬。一生圓曠劫之果。則以無
是翁作如是解。即謂如如六如悉歸剩義。如之一字。
亦不喜聞可也。是萬法俱來。絲毫不掛之第一義也。
順治丁酉臘八日擕李道一居士譚貞默槃談謹撰

<talk>No. 485-C
 金剛如是解序</talk>

神功不可以[石*((白-日+田)/廾)]記。溟渤不可以蠡測。無上妙道。不可
詮註。唯其詮註不及也。雖終日言而無言。終日跡而
無跡。故迦文曰。我四十九年。不曾說著一字。又曰。但
有言說。都無實義。譬之彈者意在⿱少隹。獲⿱少隹而彈斯委。
餌者意在魚。得魚而餌自棄。若夫執餌彈為魚⿱少隹。非
作者咎。乃時人自昧耳。
無是張公。究心金剛有得。不肯獨擅其妙。欲以公之
天下。于致君澤民之餘。鈎索深⿰〡賾而箋釋之。命曰。如
是解。歲在丁酉。以方伯涖武林。出全秩屬序焉。余披
讀已。顧謂二三子曰。全經妙旨。為如是二字。一口道
盡矣。他如品第文句。雖有數千餘言。不過二字之訓
詁耳。後來循行下註者。華竺亡慮。千人要之。如析空
立界。各封己私。雖空性非離。而用力勞矣。惟天親．無
著立義明宗。破疑斷執。差達佛意。然猶不能離句絕
非。直指第一義諦。斯解也。得之于心。不借舌於玄旨。
形之于辭。匪寄意于私緣。冥中著彩。水面雕紋。有是
事。無是理。隨人所得而見之。其裨補于拘學也。厥功
大哉。山野不能文。抑亦法不換機。以致鋪錦之贊。但
曰。世尊如是說。　無是公如是解。山野如是序。只此
三箇如是。猶塗毒鼓響不容接。似太阿劍鋒不可攖。
又如雲端[鴳-女+隹]唳。石竅風鳴。既未可以理通。亦不許以
意解。讀是經者。便如是將去。直與說者解者。同一金
剛體性。同一無住三昧。詎必數盡行墨名言。始信無
我人眾生壽者相哉。雖然認餌彈為魚⿱少隹者。固謬矣。
苟得一魚一⿱少隹。遂欲使天下人盡棄餌彈而勿用。吾
知斯人亦不足以語道也。前哲不云乎。實際理地。不
受一塵。佛事門中。不捨一法。夫然則雖家喻此經。戶
傳此解。正金剛種子之光明顯發處也。庸何傷山野
恁麼序引。是真實語。是不誑不妄語。具眼者薦取。
靈隱道人弘禮題

No. 485
<sarticle>金剛經如是解</sarticle>

寓石經山河北　無是道人　註解
般若會中　都門孫北海承澤　河陽薛行屋所蘊　膠州張天石若麒　仝閱

金剛般若波羅蜜經
五金皆謂之金。金剛者。如刀劒之有剛鐵。剛在金
中。百鍊不消。取其堅利。能斷萬物。有如智慧能絕
貪嗔癡一切顛倒之見。般若梵語。唐言智慧。波羅
蜜梵語。唐言到彼岸。欲到彼岸。須憑般若。經者徑
也。載最上乘。上菩提路。大鑑禪師金剛序云。金在
山中。山不知是寶。寶亦不知是山。由無性故。人則
有性。取其寶用得見。金師破山取礦。用火烹鍊。得
成精金。四大身中性亦云爾。世界中有人我山。人
我山中有煩惱礦。煩惱礦中有佛性寶。佛性寶中
有智慧匠。用覺悟火烹鍊。見自性金剛。了然明淨。
是故以金剛為喻也。圓覺經曰。譬如銷金鑛。金非
銷故有。雖復本來金。終以銷成就。可知金剛不落
空虗。煅煉原有功用。此經亦名小般若。乃大部六
百卷中。第五百七十七卷。名小般若者。謂一卷能
涵大部之義。非般若有大小也。此經盛行於世。自
黃梅五祖始。
<pb n="208"/>
王世貞宛委餘編載。秦穆公時。扶風獲一石佛。公
不識。棄污穢中。後染疾。夢天譴責。問由余。對曰。周
穆王時。有化人來。云。是佛。神王為造中天臺。公乃
命由余視之。曰。真佛神也。公以三牲祀之。由余曰。
佛法清淨。所有供養。燒香而已。譯經圖記云。明帝
感異夢。敕郎中蔡愔等。迎摩騰法蘭。用白馬䭾經。
此後來事。謂佛法至漢。始入中國。非也。
<other>○法會因由分第一</other>
如是我聞。一時。佛在舍衛國祗樹給孤獨園。與大比
丘眾千二百五十人俱。爾時。世尊食時。著衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已。敷座而坐。
如是我聞者。如來涅槃時示阿難。一切經首。皆安
如是我聞。佛言覺也。自覺覺他。覺圓滿故。舍衛國。
波斯匿王所居。祗樹者。祗陀太子所施。給孤獨園
者。給孤獨長者之園。即布金滿地處。比丘梵語。華
言乞士。上乞法於諸佛。下乞食於人間也。千二百
五十人。三迦葉目犍連舍利弗五人弟子。共合此
數。如是二字。即為全經之髓。六祖云。法非有無謂
之如。皆是佛法謂之是。故住曰如是住。降伏曰如
是降伏。布施曰如是布施。福德曰福德亦復如是。
清淨曰如是生清淨心。又曰。如是知．如是見．如是
信解。又曰。如如不動。又曰。作如是觀。每每機鋒相
投。則曰如是如是。孔曰。一言終身其恕乎。恕者。如
心也。故曾悟一貫。亦曰忠恕。子思之未發。孟軻之
不動。總無二義。故經云諸法如義。我聞者。固聞之
於佛。亦聞之於我也。阿難現身聞相。何所聞。何所
不聞。夫子之文章可得聞也。一時者。在衛之時。爾
時者。入城之時。時長老須菩提。乃問法說法之時。
佛法隨時示現。即所謂聖之時者。不拘一時也。一
切時中。無時不在。道也者。不可須臾離也。舉舍衛
國祗樹園。以見微塵剎土。草木樓觀。頭頭皆是真
如。不獨我有。諸大比丘眾。一切人天。并及異類。俱
是共有。孔云。吾無行而不與二三子者。是丘也。故
千二百五十人俱此性。俱此般若。即俱此佛體。世
尊傳心諭眾。相諭不言。政在穿衣吃飯處。討箇下
落。故著衣乞食。了不異於人。折我憍心。生彼施福
也。還至本處。乃影借語。本地可還。即我之本來亦
可還也。飯食已畢。收衣鉢者。所以狀佛之脫粘染
而歸於無也。洗足者。亦以狀空塵也。敷座而坐。寧
靜登禪。入於化矣。葢菩提實性。無出入相。無往復
相。祗舍王城。不即不離。次第乞內與。還至本處。原
無二見。到敷座而坐。則住心降心。俱在此中。為第
二分。預示機關。須在解人自悟。
有僧參忠國師。師問蘊何事業。曰。講金剛經。師
曰。最初兩字是甚麼。曰。如是。師曰。是甚麼。僧無
對。師曰。咄哉。將甚麼講經。
僧問趙州。乞指示。州曰。吃粥了也未。僧云。吃粥
了。州云。洗鉢盂去。僧大悟。六祖曰。心念不起。是
為坐故。收鉢洗足敷座。要向這裏參始得。
按是經。以無相為宗。前人以無我相四句。當四
句偈。此分首章曰。我聞。是我相也。乞食城中。是
人相也。大比丘眾。是眾生相也。曰佛。曰世尊。是
壽者相也。不應執著如此。余曰。此種種諸相。俱
在還至本處後掃之。不舉其地．其人。則落斷見。
舉而不掃。則落常見。余常序林任先參詳註云。
無我相者。非無我也。無人相者。非無人也。無眾
生相．壽者相者。非無眾生與壽者也。不可以身
相得見如來者。非無身也。不住相布施者。非無
布施也。無定法可說者。非無法也。過去未來見
在心不可得者。非無心也。無所住者。非無住也。
皆從有說到無。葢不著有。便是無了。達摩曰。廓
然無聖。梁武不省。乃曰。對朕者誰。若了此義。則
<pb n="209"/>
三十二相。俱消化于敷座而坐中矣。
<other>○善現起請分第二</other>
時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。
梵語須菩提。此言善吉。善現。空生。尊者。雲庵僧了
性曰。須菩提人人有之。若人頓悟空寂之性。故名
解空。全空之性。真是菩提。故名須菩提。空性生出
萬法。故名空生。空性隨緣應現。利人利物。亦名善
現。萬行吉祥。亦名善吉。言偏袒者。此土謝過請罪。
則肉袒。西土興敬禮儀。則偏袒。言右肩者。作用取
便。言右膝者。佛法尚右。世尊。佛號也。空生開言便
歎希有。作何見解。葢金輪王子。一旦舍王屋入雪
山。此事甚為希有。弟子雲從。隨緣乞食。了不動情。
此道更為希有。如來者。真性謂之如。明則照無量
世界。而無所蔽。慧則通無量劫。而無所礙。能變現
為一切眾生。而無所不可。是能自如者也。自如則
無去來。而謂之來者。葢以應現於此。而謂之來也。
然則言如者。乃真性之本體。言來者。乃真性之應
用。如來二字。兼佛之體．用而言之矣。菩薩者梵語。
本云菩提薩埵。此云覺有情。有情則眾生也。一切
眾生具佛性者。皆有生而有情。惟菩薩在有情之
中。而能覺者。故謂之覺有情也。菩薩未能盡絕情
想。惟修至佛地。則絕情矣。護者護持。念者憶念。俾
不退轉也。付者付託。囑者訂囑。俾不斷絕也。諸菩
薩指大眾而言。
世尊。善男子．善女人。發阿耨多羅三藐三菩提心。云
何應住。云何降伏其心。
善男子者。正定心也。善女人者。正慧心也。菩薩是
善因成熟者。男女是善因初發者。梵語阿。此云無。
梵語耨多羅。此云上。梵語三。此云正。梵語藐。此云
等。梵語菩提。此云覺。阿耨多羅三藐三菩提。乃無
上正等正覺也。謂真性也。真性即佛也。略言之則
謂之覺。詳言之則謂之無上正等正覺也。真性無
得而上之。故云無上。然佛不獨上。眾生不獨下。正
相平等。故云正等。佛不獨悟。眾生不獨迷。其覺公
普。故云正覺也。初發心時。先求安心。故有此問。人
天住有。二乘住空。故曰如何應住。降者化逆從順。
煩惱即菩提也。伏者遏抑妄心。轉識成智也。十住
中第一發心住。先言住。後言降伏者。住是進修著
脚之處。降伏二字。只到如來地位。方了盡也。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。
諦審也。唯者諾其言。然者是其言。佛因須菩提所
問最契於心。故首肯曰。善哉。善哉。仍牒其言而約
之曰。發菩提心者。即當如是住。如是降伏其心。如
是者即開首。如是二字。如如不動之意也。謂所發
欲善護念善付囑之心。原無別法。即此心如是。便
已是住。是降伏矣。此外非更有安住降伏之法也。
黃蘗云。凡夫多被境礙心．事礙理。不知乃是心礙
境．理礙事。但令心空。境自空。理寂。事自寂。勿倒用
心也。可知如是即是住。如是即是降伏。
孔子曰。吾道一以貫之。曾子曰。唯。及門弟子。皆
所不解。世尊曰。如是住。如是降伏其心。須菩提
曰。唯然。亦非千二百五十人所解。解之云何。亦
曰。中心如。心中心。即如心。如如不動而已。
<other>○大乘正宗分第三</other>
佛告須菩提。諸菩薩摩訶薩應如是降伏其心。所有
一切眾生之類。若卵生．若胎生．若濕生．若化生。若有
色．若無色。若有想．若無想．若非有想。若非無想。
空生問佛。先言應住。佛告空生。先言降伏其心。以
<pb n="210"/>
降伏者。進修之極則。而無住者。降伏之要旨。如是
降伏。即如是便是降伏了。直指秘密。更無別義。到
底無四相。無滅度。總要降伏。此有我度眾生之心
而已。上言善男信女。此言菩薩摩訶薩。可見佛與
眾生。總如是心。總如是降伏也。摩訶言大。心量廣
大不可測量。卵生者。貪著無明。迷暗包裹也。胎生
者。食色輪迴。煩惱成聚也。濕生者。愛水浸淫。貪嗔
癡因此而得也。化生者。一切煩惱。本自無根。起妄
想心。忽然而有也。起心著相。妄見是非。名為有色。
執著空相。不修福慧。名為無色。窮智極慧。思之思
之。鬼神通之。名為有想。頑空坐禪。不學慈悲。猶如
木石。無有作用。名為無想。不著偏見。亦不了中道。
有如象罔。故名若非有想。求理心在。故名若非無
想。
我皆令入無餘涅槃而滅度之。如是滅度無量無數
無邊眾生。實無眾生得滅度者。
涅槃者。即不生滅也。涅而不生。槃而不滅。即脫生
死也。無餘涅槃者。大涅槃也。謂此涅槃之外。更無
其餘。故名無餘涅槃。葢盡諸世界所有九類眾生。
皆化之成佛也。一切眾生。皆自業緣中現。若為人
之業緣。則生而為人。修天上之業緣。則生於天上。
作畜生之業緣。則生為畜生。造地獄之業緣。則生
於地獄。九類眾生無非是業緣而生者。是本來無
此眾生也。菩薩既已覺悟。無邊煩惱轉為妙用。又
豈更有一眾生得滅度處。若見眾生可度。即是生
滅。即是我相。而四相熾然矣。良由一切眾生。本來
是佛。何生可度。故曰。平等真法界。佛不度眾生。眾
生自性自度。我何功哉。壇經云。自性自度。名為真
度。淨名經云。一切眾生。本性常滅。不復更滅。又佛
告清淨慧菩薩言。於實相中。實無菩薩及諸眾生。
菩薩眾生。皆是幻化。幻化滅故。無取證者。凡經內
所云。眾生非眾生。凡夫非凡夫等語。皆是無佛無
眾生之義。
何以故。須菩提。若菩薩有我相．人相．眾生相．壽者相。
即非菩薩。
四相者。貪嗔癡愛所影現而成。貪則自私。自私是
我相。嗔則分別爾汝。是人相。癡則頑傲不靈。是眾
生相。愛則希覬長年。是壽者相。如來不以度眾生
為功。而了無所得。以其四相盡化也。圓覺經云。未
除四種相。不得成菩提。設若有一於此。則必起能
度眾生之心。便是眾生之見。非菩薩矣。四相中。一
我字是緊要的窟穴。有我則尊我卑人。因有人相。
欲度人。又欲盡乎人。因有眾生相。盡滅度之力。還
而證我成壽者相。遂妄認壽者為涅槃。而牢不可
化矣。故我相是四相病根也。佛每言眾生者。非言
眾生。而實言眾生之我也。無我則無眾生。亦無壽
者矣。
朱晦翁曰。所謂降伏者。非謂遏伏此心。謂盡降
伏眾生之心。入無餘涅槃中。教他都無心了。方
是。
脉望曰。鬼神有性無命。草木有命無性。禽獸性
少命多。惟人能全之。可知四生六道之義。
<other>○妙行無住分第四</other>
復次須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
上言度生無相。此即言布施無住。行於布施。不落
空見。布施無住。亦不落有見。如此。則布施即是般
若。故曰。應如是布施。如此。則福德亦是般若。故曰。
<pb n="211"/>
福德亦復如是。總就如何應住。而詳言之。以明如
是之性。其布施．其效應無不如是也。色聲香味觸
法六者。謂之六塵。眼貪色。耳貪聲。鼻貪香。舌貪味。
身境相接謂觸。意事相拘謂法。人性清淨。本無六
根六塵。又向何處安頓。東西南北及四維上下總
謂之十方。菩薩不住相布施。是能施之體空也。一
切諸相即是非相。是所施之法。其體空也。又說一
切眾生即非眾生。即所施之人。其體空也。玄奘譯
經云。不住於色。不住非色。是故無空可取。無有可
捨。空有同如。一體平等。施心廣大。猶若空虗。所獲
功德。亦復如是。楞嚴云。汝觀世間可作之法。誰為
不壞。然終不聞爛壞虗空。此云。不可思量。以廣大
言。而無盡無壞。其意皆備。如來教菩薩法。不過住
無所住。菩薩受如來教。但當如其所教者以為住。
不住有故。入塵勞而不落生死。不住無故。居涅槃
而不屬斷滅。如如不動而已。
如所教住。明乎有住者在。大學曰。有所好樂。則
不得其正。心不在焉故也。故無在則無不在。無
住則無不住。
<other>○如理實見分第五</other>
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
此如來乃謂真性之佛。與下身相之如來異。自布
施說到法身。言之愈切。自法身說到諸相。言之愈
廣。皆以明無相之旨。佛有三身。法身．報身．化身也。
如來係自性真如。豈有身相。四大色身。皆由妄念
而生。若執著身相。而欲見如來之性。譬如認賊為
子。終無是處。惟見諸相非相。則見如來者。非盡除
諸相也。見諸相者。病為執有。除諸相者。病為執空。
惟就諸相見非相。乃為中道。葢了妄即真。非別於
妄外有真耳。故能就幻相以見實相。則四相者相
也。法相者亦相也。非法相者亦相也。楞嚴經云。不
取一切法相。則得聖智究竟相也。
俱胝和尚凡有所問。只竪一指。博山曰。人人一
箇指頭。他因甚這等會用。人人有箇身相。如來
偏恁會用。凡夫爭盡氣力。落得肉臭軀[殼-一]。
<other>○正信希有分第六</other>
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人不於一佛二佛三四五佛而種善根。已於無
量千萬佛所種諸善根。聞是章句。乃至一念生淨信
者。須菩提。如來悉知悉見。是諸眾生得如是無量福
德。
上言若見諸相非相。即見如來。恐人謂得見如來
為希有之法。狐疑轉生。故問生實信否。不知此實
信一念。可以立千百年而不渝。可以統千萬佛而
同根。不獨我能見如來。而如來亦悉知悉見我之
一念。必如是而後為能生實信。法輪預記云。初五
百歲。解脫居多。二五百歲。禪定居多。三五百歲。或
務多聞。四五百歲。或營塔寺。五五百歲。多聞鬪諍。
葢天道五百年一大變。君子之澤。久而愈斬。屬望
後人。自爾如是。持戒者。不著諸相。即是持戒。持戒
即是修福。善根者。萬善從生。為眾善之根本也。生
淨信上有乃至二字。當從生信心以此為實來。上
二句。是全體之信。而乃至以下。則頓悟之信也。一
念者。心空境寂。萬慮消亡。不作有為見。不作無為
解。出四相。越三空。是名一念淨信。便與如來心心
相印。故曰。悉知悉見。淨信心便是如是心。如是心
便是最上第一希有之法。十方無盡之虗空。皆在
如是福德中矣。
<pb n="212"/>
何以故。是諸眾生無復我相．人相．眾生相．壽者相。無
法相。亦無非法相。何以故。是諸眾生若心取相。則為
著我人眾生壽者。若取法相。即著我人眾生壽者。何
以故。若取非法相。即著我人眾生壽者。是故不應取
法。不應取非法。以是義故。如來常說。汝等比丘。知我
說法。如筏喻者。法尚應捨。何況非法。
實信之心。至於清淨。豈復有四相可見哉。既無四
相。又豈有法相可見哉。又豈有非法相可見哉。無
四相。是人空也。無法相．無非法相。是法空也。如是
所生淨信。豈曰容易。故將若心取相。次第深言。而
歸之於法空。曰。不應取法。不應取非法。皆以明法
空也。至於不取非法。不但證法空。亦脫法空之障
矣。以四相為相者。乃心取相也。知四相之非相而
離之。即是法相。知離相之亦非。而復離之。即是非
法相。甚矣取之病根深矣。如筏喻者。筏所以渡河
也。既渡則不須用筏矣。何必言筏非筏。法所以破
相也。既破則不須用法矣。何必言法非法。此法不
住此岸。不住彼岸。不住中流。以不應取故。楞嚴經
云。不取無非幻。非幻尚不生。幻法云何立。即此分
文意。
維摩詰問文殊師利。如何是不二法門。殊云。於
一切法。無說無言。無示無識。離諸問答。是為入
不二法門。文殊復問維摩。仁者如何說。維摩默
然。若再加一語。是落第二義。
老子曰。善行無轍迹。善言無瑕謫。是以聖人善
救人無棄人。善救物無棄物。如來說法。為救人
救物而設。其轍迹瑕謫。如何可尋。
<other>○無得無說分第七</other>
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法。如來可
說。何以故。如來所說法。皆不可取．不可說．非法．非非
法。所以者何。一切賢聖。皆以無為法而有差別。
無上菩提乃第一義。深妙難名。或持戒忍辱而得
之。或精進禪定而得之。或聚沙為塔。或稱南無。皆
可得之。豈可以拘以空法而名之哉。如來憫眾生
之未悟。安得嘿然而無言。或為志求勝法者說。或
為求無上慧者說。或為求聲聞者說。或為求辟支
佛者說。應機四酬。隨叩而答。寧無說哉。然妙性平
等。云何有得。若有所得。佛從外來。道本無言。何云
有說。若有所說。是為謗佛。謝云。非法則不有。非非
法則不無。有無並無。理之極也。金剛標云。空生自
云。解佛所說義。只解其無定法可說。尚未解其為
無得無說也。如謂不可取不可說。即是無得無說。
何後第十分中。如來重問。于法有所得否。而空生
始答無所得也。十三分中。佛又重問。如來有所說
法不。而空生始答。如來無所說也。則無定法之與
無得無說。又隔一間矣。以者用也。無為者。自然覺
性。無假人為。故一切賢聖。皆用此無為之法。然法
本無為。而一切法。未必盡是佛法。遂生差別。或安
而行之。或勉而行之。及成功則一也。以無為法。釋
上非法。賢聖差別。釋非非法。道川云。江北城枳江
南橘。春來都放一般華。
藥山陞座。良久。便下座。院主請云。云何不垂一
言。山曰。經有經師。論有論師。爭怪得老僧。孔子
曰。四時行焉。百物生焉。予何言哉。其機甚深。學
者不從禪靜入耳。
<other>○依法出生分第八</other>
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
<pb n="213"/>
三藐三菩提法。皆從此經出。須菩提。所謂佛．法者。即
非佛．法。
此以財施有漏之因。以較無為之福。三千大千者。
一佛化境也。七寶雖多。心有能所。即非福德性。能
所心滅。是名福德性。福德性直到成佛地位。超然
數量之外。自此經出者。此經是金剛般若。而實相．
觀照．文字三般若皆在其中。若非文字。將何者為
他人說乎。然法從經出。而經非即法。恐人執法為
經。執經為法。故隨言即非佛法以遣之。四句偈者。
中峰云。經中凡言四句偈。必上有乃至二字。下有
等字。未嘗單言四句。則全經皆是。不必指定色見
我一切有為無我相等句也。傅大士云。若論四句
偈。應當不離身。以是而觀。則四句偈者。初不假外
求。而在吾心地明矣。六祖偈云。人我俱盡。妄想既
除。言下成佛。向使此偈可以言傳面命。我。佛乃天
人之師。住世七十九年。廣為眾生說法三百五十
度。而於此經。凡一十四處舉四句偈。而終不明明
指示端的。豈吝其辭而不為說破耶。葢恐人執指
為月。而徒泥紙上之死句。而不能返觀自己之活
句也。佛法非佛法者。隨說隨剗也。即心是佛。更無
別佛。即心是法。更無別法。黃蘗云。欲要真實會。一
切總不是。萬松云。端的委細會。一切無不是。可以
互參。
世尊一日陞座。文殊云。諦觀法王法。法王法如
是。博山別曰。世尊未陞座。法王法在甚處。這裏
如參透。乃知焚鈔竪拂。總非釋氏之法。御氣燒
丹。總非老氏之法。多學默識。總非孔子之法。
<other>○一相無相分第九</other>
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。
上言一切賢聖皆以無為法而有差別。不但賢與
聖有差別。而就賢人中。亦各有差別。然其於無為
一也。於無得亦一也。須陀洹名為入流者。欲入無
為之理。舍凡入聖。初入聖流也。而無所入者。本性
自空。不假緣入。即鑽之彌堅也。斯陀含名一往來
者。色身雖有來去。而法身湛然不動。不見操存舍
亡也。阿那含名為不來者。迎之不見其首。而實無
不來者。隨之不見其後也。阿羅漢能作是念而得
道者。前三果人。居有學位。故立果義以酬因。阿羅
漢不事學問人也。乃立道名以顯證極。故不曰阿
羅漢果。而曰阿羅漢道。法華經曰。諸法不受。亦得
阿羅漢。若萌一得念。即落人我四相。尊己輕人。慢
視眾生。期壽長久。種種見前。是凡人之見。非聖人
之徒矣。
世尊。佛說我得無諍三昧。人中最為第一。是第一離
欲阿羅漢。我不作是念。我是離欲阿羅漢。世尊。我若
作是念。我得阿羅漢道。世尊則不說須菩提是樂阿
蘭那行者。以須菩提實無所行。而名須菩提是樂阿
蘭那行。
梵語三昧。此云正定。亦云正受。乃謂入定思慧法
也。非謂玄妙之意。佛恐眾不知去所得心。故引己
作證。無諍者。即解脫義也。諍是勝負心。無諍則無
我無人。無高無下。無聖無凡。一相平等。葢凡有對
待。即成諍端。長繫死生。何由能脫。故涅槃經曰。須
<pb n="214"/>
菩提住虗空地。若有眾生。嫌我立者。我當終日端
坐不起。嫌我坐者。我當終日立不移處。如此不起
一煩惱。謂之無諍。無諍則正定。正定則離欲。離欲
即解脫。阿羅漢即般若也。樂者好也。阿蘭那梵語。
無諍也。樂阿蘭那行。猶云好無諍人也。夫萌之於
心者曰念。見於修為者曰行。有所念。則必有所行。
有取行。則必有取得。須菩提得無諍三昧。有是行
也。且曰無所行者。以心無所得也。有是行而心無
所得。故世尊以樂阿蘭那名之。葢無為法中。本無
一法生。本無一法滅。無煩惱可斷。無涅槃可證。但
是一念不生而已。心地觀云。若不捨離我我所執。
不應安住阿蘭若中。若心調柔。無有諍論。故當安
住阿蘭若中。後人本此。遂以蘭若名佛住處云。
四果皆曰能作是念。作行病淺。作念病深。無所
入。無往來無不來。無有法。皆四果之不作念處。
佛之有四果。即儒之有四配也。顏欲從末由。參
以魯得之。思不覩不聞。孟勿忘勿助。何甞作念。
若顏到屢空處。即阿羅漢到無所得道處。其于
空空如也。本體一間耳。
<other>○莊嚴淨土分第十</other>
佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。
上言四果無所得。正欲明佛果無所得也。故此即
明言之云。不獨汝等見我無法可得。即我見然燈
佛。亦無法可得也。然燈佛。釋迦牟尼佛授記之師。
如來於佛法既無所得。故菩薩於佛土。即非莊嚴。
蓋一大世界。必有一佛設化。皆謂之佛土。而菩薩
於佛土之中。作種種善事。以變易其世界。如黃金
為地。七寶為樹林樓臺。故謂之莊嚴。然真性中。豈
有此莊嚴哉。其莊嚴。非莊嚴也。惟真性為真莊嚴
也。維摩經云。隨其心清淨。則佛土淨。葢此心清淨。
即是莊嚴佛土。奚外飾為莊嚴佛土。三句。第一句
莊嚴佛土者。是假觀。是俗諦。屬相宗。第二句即非
莊嚴。是空觀。是真諦。屬空宗。第三句是名莊嚴。是
空假俱融。真俗無礙。是中道觀。中道諦。屬性宗。
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。須菩提。譬如有人。身如須彌山王。於意云何。是
身為大不。須菩提言。甚大。世尊。何以故。佛說非身。是
名大身。
梵語菩薩摩訶薩。此云覺眾生。菩薩莊嚴。既不在
於外飾。則當反而求之於心。心能如是自然清淨。
不必更求清淨。故云應如是生清淨心。凡住六塵
而生其心者。皆非清淨心也。惟無所住而生其心
者。乃清淨心也。無所住之心。便是不生。如是生清
淨心。便是不滅。無生之生。何礙於生。知不滅即是
生。不必更求生相矣。佛言六塵之苦。每以色為先。
而繼之以聲香味觸法。葢以見色者。人情之所易
入。故觀照為先。經中凡言觀者。皆從見起也。須彌
山在四天下中為極大。故名山王。須彌雖大。有為
生滅。劫燒不免。縱使身如須彌。亦非清淨本體。乃
業力相持。非不壞也。何如無所住之為大哉。故言
佛土即非莊嚴者。是真土無形。非身是名大身者。
是法身無相。身土皆空。心境雙絕。始是般若極則。
非土之土。常寂光也。非身之身。大法身也。
林兆恩曰。身之極樂國也。如來禪定於其中矣。
而釋流則西方之。身之蓬萊島也。神仙逍遙於
其中矣。而道流則海外之。
列禦寇曰。橫心之所念。而後眼如耳。耳如鼻。鼻
如口。無不同也。不住色聲香味生心。其理如是。
<other>○無為福勝分第十一</other>
<pb n="215"/>
須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。
雪山有四洲。其東牛口磽伽河。即恒河也。佛以此
河沙為喻者。葢說法時。常近此河耳。一沙即為一
河。河尚無數。何況其沙。此喻最為微妙。為世人沒
大愛河。隨順欲流。漂沒瀰漫。甚為可愍。此中政當
尋筏到岸。
須菩提。我今實言告汝。若有善男子．善女人。以七寶
滿爾所恒河沙數三千大千世界。以用布施。得福多
不。須菩提言。甚多。世尊。佛告須菩提。若善男子．善女
人。於此經中。乃至受持四句偈等。為他人說。而此福
德勝前福德。
天地間河沙無盡。人亦無盡。古往今來。生生不息。
小德川流。豈但河沙耶。為人解說。三千大千世界
皆獲法施。皆悟無住相布施。豈河沙可數。與受持
四句偈。不為惡業所縛。可以悟明真性。為人解說。
而人亦得聞此理。而悟明真性。脫離輪迴。永超生
死。萬劫無有盡期。故其福德殊勝也。佛嘗言財施
有盡。法施無窮。財施不出欲界。法施能出三界。華
嚴云。譬如暗中寶。無燈不可見。佛法無人說。雖慧
不能了。是則解說之功。與受持相輔而大矣。楞伽
云。譬如恒沙。是地自性。經劫火燒。地性不壞。如來
法身。亦復如是。譬如恒河。人獸踐踏。不生分別。如
來解脫。亦復如是。譬如恒沙。不增不減。如來智慧。
亦復如是。此章讚般若最勝處。發眾生信受之心。
此福德勝前福德者。所謂智慧寶洲。求則得之。
求有益於得也。七寶恒沙。得之有命。熟讀孟子
便得。
<other>○尊重正教分第十二</other>
復次。須菩提。隨說是經。乃至四句偈等。當知此處。一
切世間．天．人．阿修羅。皆應供養。如佛塔廟。何況有人
盡能受持讀誦。須菩提。當知是人成就最上第一希
有之法。若是經典所在之處。即為有佛。若尊重弟子。
六祖云。隨說者。逢凡說凡。逢聖說聖也。謝云。封殯
法身。謂之塔。樹像虗空。謂之廟。所在之處。見人即
說是經。常行無所得心。無所住心。令諸聽者生清
淨心。是名真供養。即此身中。有如來全身全舍利。
故言如佛塔廟。果禪師云。即心是佛。更無別佛。即
佛是心。更無別心。如拳作掌。似水成波。波即是水。
掌即是拳也。弟子者。學居師後。故稱弟。解從師生。
故稱子。尊重弟子。謂弟子之可尊重者。乃大弟子
菩薩之流也。
東印國王請二十七祖般若多羅齋。王曰。何不
看經。祖云。貧道入息不居陰界。出息不涉眾緣。
常轉如是經。百千萬億卷。要知經典所不在。亦
為有佛。
<other>○如法受持分第十三</other>
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。須菩提。於意云何。
如來有所說法不。須菩提白佛言。世尊。如來無所說。
如來前云。一切佛法皆從此經出。故空生請名此
經。竝問云何奉持。夫妙明本性。湛若太虗。何處得
名。如來恐人生斷滅見。不得已而強安是名也。葢
人性如金之剛　故能斷除一切煩惱。直至彼岸。
故曰般若波羅蜜。然能觀無所觀。照無所照。空無
所空。到無所到。故曰即非般若波羅蜜。惟是不觀
而觀。不照而照。不空而空。不到而到。故曰是名般
若波羅蜜。從前問答。都是因相破相。此則立名遣
名。夫般若既無可名之名。又豈有所說之法。故重
申問答。而云。如來無所說也。無所說者。直下無開
<pb n="216"/>
口處。所以世尊臨入涅槃。文殊請佛再轉法輪。世
尊咄云。吾住世七十九年。未甞說著一字。
須菩提。於意云何。三千大千世界所有微塵是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。須菩提。
於意云何。可以三十二相見如來不。不也。世尊。不可
以三十二相得見如來。何以故。如來說。三十二相。即
是非相。是名三十二相。
華嚴經云。三千大千世界。以無量因緣。乃成一切
眾生。豈此外而別有世界。悟者處此。迷者亦處此。
悟者之心。清淨心也。以此心處此世界。即清淨世
界。迷者之心。塵垢心也。以此心處此世界。即微塵
世界。諸微塵者。一切眾生心上微塵也。佛分身於
微塵世界中。示現無邊法力。開闡清淨無垢之法。
使一切眾生皆生清淨心。非微塵所可污。故云非
微塵。得出世界法。非世界所得囿。故云非世界。世
尊答文殊曰。在世離世。在塵離塵。是為究竟法。楞
嚴中。於一毛端現寶王剎。坐微塵裏轉大法輪。皆
是離世離塵之意。三十二相。始從足下安平。終至
頂肉髻相。皆屬修成。然如如真佛。何相之有。恐人
疑前說塵性空界性空。遂執有佛身根性。殊不知
佛身根性亦空也。此分大意。謂細而微塵。大而世
界。妙而佛之色身。皆為虗妄。惟真性為真實。是以
自古及今。無變無壞。彼三者。則有變壞故也。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
以恒河沙等身命布施。終受頑福。畢竟不明本性。
所謂住相布施也。若受持四句。一念見性。人法俱
空。即名正見。所得淨妙無相無為功德。豈有限量
可名。
中庸。一撮土之多微塵意也。及其廣厚。萬物載
焉。世界也。微塵積而為世界。世界析而為微塵。
皆誠之不可已處。中庸無實非虗。佛法無虗非
實。
此分總言所以名經。與所以持經功夫。可以貫
串全經。自為一部。故與前後。語多重復。不覺其
煩。謂為先後聽經者說。非是。
<other>○離相寂滅分第十四</other>
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。則生實相。當知是人。成就第一希有功德。世
尊。是實相者。則是非相。是故如來說名實相。世尊。我
今得聞如是經典。信解受持不足為難。若當來世。後
五百歲。其有眾生。得聞是經。信解受持。是人則為第
一希有。何以故。此人無我相。無人相。無眾生相。無壽
者相。所以者何。我相即是非相。人相．眾生相．壽者相
即是非相。何以故。離一切諸相。則名諸佛。
空生在前解悟空理。是於有中見空。止得人空。今
聞般若非般若。是名般若。竝得法空。故深解義趣。
感極涕零。若非佛恩撥我慧眼。安能聞如是二字。
便是真諦。此如是性中。具如來法身。即是實相。人
法俱空。善惡諸相自然寂滅。故曰實相。非實相也。
生者以是人之信解為生。而實相畢竟無生耳。圓
覺云。一切實相。性清淨故。功德者。即成就法身。便
是莫大功德。第一希有。經以福兼德言者屢矣。而
此獨單言功德。不及福者。是功成果滿之時。其福
為不足道也。以所壇經有功德在法身中。非在于
福之句。此段文義三疊。上言。我未曾聞如是之經。
隨言。若復有人得聞是經。繼言。來世眾生得聞是
經。言人則可大。言來世則可久。葢佛在時。為正法
之世。佛滅度後。為像法之世。若當來世後五百歲。
<pb n="217"/>
為末法之世。眾生能信解受持。亦見四相非相。即
契般若。同此實相。即同此無相耳。悟則是佛。迷則
是眾生。佛與眾生。性豈有異。離相者。即相以空相。
非除相以即空也。
佛告須菩提。如是。如是。若復有人。得聞是經。不驚．不
怖．不畏。當知是人甚為希有。何以故。須菩提。如來說。
第一波羅蜜。即非第一波羅蜜。是名第一波羅蜜。須
菩提。忍辱波羅蜜。如來說非忍辱波羅蜜。是名忍辱
波羅蜜。
空生悟到此。將清淨心。滿盤托出。直指如是本體。
佛又何言。故嘆曰。如是如是。不驚者聞慧也。不怖
者思慧也。不畏者修慧也。第一波羅蜜者。有十種。
一布施。二持戒。三忍辱。四精進。五禪定。六智慧。七
慈。八悲。九方便。十不退。今言第一波羅蜜者。獨言
布施為第一。曰。布施者通攝萬行。直至菩提。尚行
法施也。言非者。行無住相布施也。佛于第四分說
無住。便說行於布施。故于此分足之一。說第一波
羅蜜實以般若為第一。楞嚴說第一波羅蜜。亦指
般若。六祖說摩訶般若波羅蜜。最尊最上最第一
是也。悟諸相非相。即達彼岸。故名第一。既悟人法
俱空。即無生死可度。無彼岸可到。故非第一。忍辱
波羅蜜者。即十度中第三也。能忍辱。方不起嗔心
以昏亂真性。故能到諸佛菩薩彼岸。佛有時自稱
如來。自稱佛。謂己與諸佛菩薩無異性也。若了悟
人法俱空。亦掃忍辱之相。般若體中。原無辱可忍。
亦無忍可見。忍無可忍。能所俱無。方成于忍。是名
為忍也。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相．人相．眾生相．壽者相。應
生瞋恨。須菩提。又念過去於五百世作忍辱仙人。於
爾所世。無我相．無人相．無眾生相．無壽者相。
歌利王梵語。此云無道極惡。如來因地修行。在山
中宴坐。遇歌利王遊獵。以宮女禮拜仙人。王大怒。
遂支解仙人。仙人無嗔恨。體復如故。憍陳如。以此
得度。五百世。是於釋迦成道世中。逆數向前。說到
五百世也。遇歌利時。是作忍辱仙世中一世之事。
重言之者。言修忍非一世事。益見忍於歌利者。非
容易也。忍辱即是法施。六度萬行。其實以布施為
大。因割截而歌利得度。豈徒忍辱乎。故曰法施也。
夫自心邪見。如歌利王。殘害法身。如截身體。黃蘗
大師云。纔起心向外求者。名為歌利王愛遊獵。心
不外馳。名忍辱仙人。身心俱無。即是佛道。肇法師
云。五蘊身非有。四大本來空。將頭臨白刃。一似斬
春風。應生嗔恨者。謂色身與法身即有不同也。割
截之時。不見有身相。即不見有我人眾生壽者四
相。何處更著嗔恨。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。
就忍辱而推之。一切俱應離相。葢心常空寂。不生
起滅。我相捐而一切之相俱捐。然離相所發之心。
正覺心也。正覺現前。邪妄自伏。更將何法以降其
心。所發之心即正等心也。諸法唯心。即是實相。復
將何地為求應住。先言色。後言聲香味觸法者。我
見等見。法眼等眼。皆從色遇。心經亦云。無眼界乃
至無意識界。亦同此意。佛法不離色聲香味觸法。
葢因眾生根器。假六塵而設化。若住著六塵。則心
已死。唯即六塵。而不住六塵。則心常生。生則發生
心體本空。既空諸有。心地了了自如。何甞不生。故
住於法。即為非住。凡夫執心以除事。智者空心不
空事。
是故佛說。菩薩心不應住色布施。須菩提。菩薩為利
<pb n="218"/>
益一切眾生故。應如是布施。如來說。一切諸相。即是
非相。又說。一切眾生。即非眾生。
又即一切之中。摘出布施言之。以菩薩為利益一
切眾生故。應以如是之心布施。不住於相。若不如
是布施。則是誣眾生為著色。一切有相。反陷溺此
眾生矣。以色字統六根。觀照之心。從見而入。為證
性之機竅也。七寶雖滿大千界。等須彌山。亦有時
而盡。惟無諸欲之求。無能施之心。亦無所施之物。
以如是相喻。則含靈抱識。均被其澤。布施之心。但
應如是。華嚴經云。不為自身求快樂。但為救護諸
眾生。諸相非相者。畢竟可破壞。非真實體也。眾生
非眾生者。若離妄心。即無眾生可得也。真性之中。
佛與眾生俱泯。何容菩薩住相化求。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
真語者。一切含生皆有佛性也。實語者。一切法空
本無所有也。如語者。一切萬法如如不動也。不誑
語者。聞如是法皆得解脫也。不異語者。一切萬法
本來空寂。於何而異也。此心本體。不可言有。不可
言無。有而不有。無而不無。言辭不及。其唯聖人乎。
故曰。無實無虗。諸相非相故無實。即見如來故無
虗。
須菩提。若菩薩心住於法而行布施。如人入闇即無
所見。若菩薩心不住法而行布施。如人有目。日光明
照。見種種色。
布施謂法施。天之神聚於日。故為光。人之神聚於
目。故為見。住法而行布施者。二乘之人。不見色而
住色。譬如不見坑穽而墜坑穽。不住法而行布施
者。菩薩。見色而不住色。譬如見坑穽則不墜坑穽
矣。
須菩提。當來之世。若有善男子．善女人。能於此經受
持讀誦。即為如來以佛智慧。悉知是人。悉見是人。皆
得成就無量無邊功德。
迷則為男子。悟則為如來。佛之智慧。即人之智慧
也。佛之功德。即人之功德也。無量無邊功德。又超
功德而言。葢成就無上菩提。功德莫大於是。六祖
云。見性是功。平等是德。念念無滯。常見本性。真實
妙用。名為功德。
往於碧峰山下。參一齋和尚。問佛實相。和尚云。
三國關漢侯。使是古來大佛祖。余曰。關夫子大
節殉身。如何便是佛祖。僧曰。即心是佛。關侯生
平事心之道。無絲毫遺憾。古今人心。各各有關
聖。便是割截身體。體復如故處。余是其言。附記
於此。
僧問西影禪師。或有聞佛正法。不能了悟。更待
來生。還得聞否。師曰。有甚來生。要了此時即了。
有何欠缺更待來生。是謂無志氣。改頭換面。千
刓萬刓。
按無我相等句。至此三見。第三分是就菩薩說。
第六分是就眾生說。此分是就來世眾生說。熟
讀自見。諸解皆言為續到聽法者重說。失之遠
矣。
<other>○持經功德分第十五</other>
須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。何況書寫．受
持．讀誦．為人解說。須菩提。以要言之。是經有不可思
議．不可稱量．無邊功德。
初日分謂晨。中日分謂午。後日分謂暝。於此三時。
以恒河沙等身命布施。百千萬億劫。無量無數。雖
受無量福報。乃世間福耳。受世間福者。即染煩惱
之因。聞此經典。信心不疑。則見自性矣。見自性則
<pb n="219"/>
深明實相。人法二空。乃是大悟。人為出世間福。佛
恐世人執著如來忍辱之說。徒以身布施。而於自
己性。與他人性。無少利益。故於十三分言之。至此
復言不可思議者。謂不可以心思。不可以言議。不
可稱量者。謂不可以秤稱。不可以器量。無邊功德
者。若著人法。則落有無二邊際。惟深明實相。即同
佛心。無有邊際。既無邊際可按。即無思議稱量可
施。壇經云。諸三乘人。不能測佛智者。患在度量也。
饒伊盡思有推。轉加懸遠。御生云。書寫屬身業。受
持屬意業。解說屬口業。三業氷清。其福豈有倫匹
哉。
蘇軾䟦金剛經云。昔有人受持此經。常以手指。作
捉筆狀。于虗空中寫諸經法。是人去後。此寫經處
雨不能濕。亦不可思議處。
如來為發大乘者說。為發最上乘者說。若有人能受
持讀誦。廣為人說。如來悉知是人。悉見是人。皆得成
就不可量．不可稱．無有邊．不可思議功德。如是人等。
則為荷擔如來阿耨多羅三藐三菩提。何以故。須菩
提。若樂小法者。著我見．人見．眾生見．壽者見。即於此
經。不能聽受讀誦．為人解說。須菩提。在在處處。若有
此經。一切世間．天．人．阿修羅。所應供養。當知此處。即
為是塔。皆應恭敬。作禮圍繞。以諸華香而散其處。
乘者車乘之乘。大乘謂菩薩乘。阿羅漢獨了生死。
不度眾生。故云小乘。唯能自載而已。緣覺之人為
中乘。如車乘之適中者也。菩薩為大乘。謂如車乘
之大者。普能載度一切眾生也。此經欲普度眾生
故。為發菩薩大乘者說。發乃起發。謂起發此以濟
度眾生也。最上乘者。佛乘也。佛又能兼菩薩而載
度之。則在大乘之上。故為最上乘。然此經為大根
者說。豈拒絕於小哉。孔子云。夫婦之愚不肖。可以
與知與能。故又云皆得成就。謂諸凡小乘。皆載此
乘。共登佛頂耳。如來無上菩提智悲無量功德。只
在擔荷二字。擔荷者。不屬別人。即是如是人等。如
如不動。便能擔荷得起。若生種種諸見。謂我有智
慧。炤破煩惱。便落二乘見解。羊鹿等機。上智大根。
決不如是。小法者。小乘法。便是有餘涅槃。安得法
華授記也。人我眾生壽者。不曰相而曰見。由粗入
細。見分屬內。相分屬外。有粗細之別。若有此經。譬
如摩尼寶珠。瑞光輝煥。即此處即是如來真身舍
利寶塔。非重此經也。重此聽受誦讀也。此持經者。
所當自有聞思修慧。缺一不可。文字云乎哉。解脫
之性。巍巍高顯。故云是塔。華香散處。開敷知見。熏
植萬行。即法界性。自然顯見於其問耳。書寫是手
具般若。屬身根。受持是心具般若。屬意根。誦讀是
口具般若。屬舌根。皆自利事。為人解說。是利人事。
到利人則法施極。則為擔荷如來之大事。
列子。周穆王時。西極有化人來。王與同遊。及化
人之宮。若屯雲焉。視王宮榭。如累塊積蘇。此雖
寓言。與佛莊嚴塔廟。其理不異。西極化人。非古
佛乎。記之備考。
肅宗問忠國師。百年後須何物。師云。與老僧作
個無縫塔。帝不會。天童頌曰。孤逈逈。圓陀陀。眼
力盡處高峨峨。可知即為是塔。不是七級浮屠。
<other>○能淨業障分第十六</other>
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業即為銷滅。當得阿耨多羅三藐三菩提。
此分經中。專為破罪而言。先世罪業應墮惡道。何
以今世尚能持誦。政第六分中能生信心種諸善
根者。故能生淨信。持誦此經也。持經即見清淨本
心。造罪由心造。罪性本空。心滅罪亡。宿業何有。葢
先世罪業。即前念妄心。今世輕賤。即後念覺心。故
當得無上正等正覺也。為人輕賤。先世罪業即為
<pb n="220"/>
消除。則輕賤亦是便益。此所以割截身體。亦不嗔
恨。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
阿僧祗．那由他。梵語。皆無數之謂。歷無數劫。供無
數佛。求福而已。不若持此真經。見我本性。永離輪
迴。五祖云。終日供養。只求福田。不求出離生死苦
海。自性若迷。福何可救。是故供佛功德。雖百分．百
千萬億分乃至算數之多。皆不及持經功德之一
分也。所比功德。不以他人所得之功德比之。即以
如來自己供養諸佛之功德比之。乃愈見其親切。
梁武帝造寺布施供佛設齋。問祖師達磨。有何功
德。答曰。實無功德。後人不了此意。韶州韋使尹。因
問六祖。六祖曰。造寺布施供佛設齋。名為修福。不
可將福以為功德。功德在法身中。非在修福。
須菩提。若善男子．善女人。於後末世。有受持讀誦此
經。所得功德。我若具說者。或有人聞。心即狂亂。狐疑
不信。須菩提。當知是經義不可思議。果報亦不可思
議。
具盡也。我若盡說其功德。人則狂亂狐疑不信。以
其極大。不免驚怪。無上醍醐。翻成毒藥。不可思議
者。心無所住。豈容思。無法可說。豈容議。思議有盡
境。不可思議。無盡境也。經義不可思議。所為如是
之經。果報不可思議。所為福德亦復如是也。如如
之體。稍涉擬議。便落第二義。稍涉因果。便落有為
福。即如梁武．苻堅捨身迎佛。無救于亡。而歌利割
截身體。體復如故。此中可著參解哉。葢阿含教中。
罪福熾然。般若教中。罪福皆空。
博山異和尚曰。此段經文。縛殺多少人。若以因
果評之。入地獄如箭射。
今世輕賤是見在。先世罪業是過去。於後末世
是未來。受持讀誦。則三心俱不可得。業障於何
處見。
<other>○究竟無我分第十七</other>
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相．人相．眾生相．壽者相。則非菩薩。所以者何。須菩
提。實無有法發阿耨多羅三藐三菩提心者。
應無所住。應如是降伏其心。第三四分已言之。至
此再舉者。葢前從菩薩身上說。此從善男女發心
說。此接引苦心也。葢既開示降住之法。恐人謂我
能住。我能降伏。我能發心。猶是眼中金屑。故此再
問。云何降心應住。此發心者。比前轉深義。謂前教
於法應無所住。是則佛果菩薩亦不可住矣。發阿
耨多羅三藐三菩提心者。當生如是心。即如如不
動之心。即佛法無二之心也。生如是心。則是法矣。
此又言實無有法發阿耨多羅三藐三菩提心。何
也。葢當生如是心者。以無所住而生也。若有生之
之心。便非如是之心。故如是心亦應除遣。葢能度
所度。能滅所滅。能降所降。能住所住。皆落法執。佛
恐誤認所謂生如是心者。故此說破。然則非徒無
滅度眾生一切相。而并此發求真性之心者亦本
無也。求性之心。尚有微細四相。但少有悟心。是我
相。見有智慧能降伏煩惱。是人相。見降伏煩惱竟。
是眾生相。見清淨心可得。是壽者相。不除此念。皆
是有法。故云實無有法。發菩提心。豈易究竟。
須菩提。於意云何。如來於然燈佛所。有法得阿耨多
<pb n="221"/>
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。
此法字。比前問又深。前云有法。義屬于他。是心外
之見。此云有法。義屬于自。乃內心之障。既發菩提
心。則無修無證。何法可得。如是如是者。兩心善契。
佛與然燈佛。須菩提。總在無法無得中矣。此如字
即如來之如。亦即法如之如。又即此經如如不動
之如也。佛與空生相對。又復何言。
須菩提。若有法如來得阿耨多羅三藐三菩提者。然
燈佛則不與我授記。汝於來世。當得作佛。號釋迦牟
尼。以實無有法得阿耨多羅三藐三菩提。是故然燈
佛與我授記。作是言。汝於來世。當得作佛。號釋迦牟
尼。何以故。如來者。即諸法如義。
與我授記當得作佛者。因智慧而得見本性也。若
有能所之心。即是有法可得。性同凡夫。如何得授
記。釋迦之義。此云能仁。牟尼之義。此云寂嘿。能仁
者。心量無邊。含容一切。寂嘿者。心體本寂。動靜不
生也。如來者。謂真性佛。葢如者。謂真性徧虗空世
界。而常自如。又隨所感而來現。故名如來。詳言之。
則為阿耨多羅三藐三菩提。略言之。則為如來。又
略言之。則為佛。淨名云。如者不二不異。一切法如
也。一切眾生眾聖賢乃至彌勒亦如也。諸佛菩提
涅槃亦如也。來亦如也。去亦如也。如如之中。何容
一法。真性妙明。中天杲日。於諸法上都無取捨。是
諸法如義。
若有人言。如來得阿耨多羅三藐三菩提。須菩提。實
無有法。佛得阿耨多羅三藐三菩提。須菩提。如來所
得阿耨多羅三藐三菩提。於是中無實無虗。是故如
來說。一切法皆是佛法。須菩提。所言一切法者。即非
一切法。是故名一切法。須菩提。譬如人身長大。須菩
提言。世尊。如來說。人身長大。則為非大身。是名大身。
凡言得者。皆自外而得。此真性豈有自外而得哉。
故言得者。則為不實語也。無實者。以菩提無色相
故。無虗者。色相空處即是菩提。如來所證菩提之
法。不空不有。故曰無實無虗。諸法皆是用之以修
行。而成佛之名也。佛即是法。法即是佛。馬祖云。一
切眾生。從無量劫來。不出法性三昧。若能一念迴
光返照。全體聖心。何處不是佛法。故言一切法皆
是佛法。然佛恐人泥於法。隨又掃去。謂諸法實無
所得。故云即非一切法。古德云。用即知而常寂。不
用即寂而常知也。皆是佛法。故無虗。即非一切法。
故無實。色身有相。即非大身。法身無相。廣大無邊。
故為大身。恐人不識法身真理。故舉此譬之。
御生云。一切法皆是佛法者。如青青翠竹咸是真
如法身。[鬱-山+止]欝黃華無非自性般若。言一切法。即非
一切法者。如海慧云。黃華若是般若。般若即同無
情。翠竹若是法身。法身即同草木。如人喫笋。喫著
法身。以是即非。俱不可說。故如來于勝義般若中。
巧施法句曰。假名一切法。皆是法王身。
須菩提。菩薩亦如是。若作是言。我當滅度無量眾生。
則不名菩薩。何以故。須菩提。實無有法名為菩薩。
梵語菩薩。此云覺眾生。菩薩亦如是者。法性本如。
不變不異。不礙隨緣。佛性本如。不變不異。不礙隨
緣。非于如是外。菩薩有最上希有之法也。佛外無
法。故如來無菩薩可得。法外無佛。故無法為如來
所得。淨名經云。色性自空。非色滅空。如病眼人。見
空中華。無有是處。惟無有法。不見有生死。不見有
善惡。不見有凡聖。不見一切法。是名見法。正見之
時。了無可見耳。經中有云作是念。有云作是言。言
者。從聽法說。欲其廣也。念者。從內心說。欲其細也。
是故佛說。一切法無我．無人．無眾生．無壽者。須菩提。
<pb n="222"/>
若菩薩作是言。我當莊嚴佛土。是不名菩薩。何以故。
如來說。莊嚴佛土者。即非莊嚴。是名莊嚴。須菩提。若
菩薩通達無我．法者。如來說名真是菩薩。
佛說一切法。竝無我人諸相。是法本無我。安得纖
毫有我。莊嚴佛土。便是心有能所。便是罣礙。皆不
通達無我．法也。鈔云。佛土者。心土也。以定慧之寶。
莊嚴心內佛土者。菩薩也。不言其功。而人莫見其
跡。以金珠之寶。莊嚴世間佛土者。凡夫也。自言其
功。而常急於人見。文殊般若經云。為一切眾生。發
大莊嚴之心。不見莊嚴之相是也。無我．法者。即楞
伽經所云二無我。謂人無我與法無我也。人無我
者。謂人無本體。因業而生。法無我者。謂法無本體。
因事而立。若作富貴之業。則生於富貴中。作貧賤
之業。則生於貧賤中。是人本無體也。若因欲渡水。
則為舟楫之法。因欲行陸。則為車輿之法。是法本
無體也。馬祖云。自性本來具足。但於善惡事上不
滯。方喚作修道人。取善捨惡。觀空入定。皆屬造作。
一念妄想。便是三界生死根本。但無一念。是除生
死根本。即得法王無上珍寶。故曰真是菩薩。
莊子云。黃帝遺珠。惟象罔得之。若有法能得菩
提。便是無象中著象。故唯無所得。乃為真得。故
老子曰。失者同于失。同于失者失亦樂得之。知
失之為得。永得矣。
<other>○一體同觀分第十八</other>
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
十七分中。所言菩薩亦如是。言菩薩當學如來也。
故節節言如來分上事。如是。世尊。極其讚美。亦不
能於如是下。別添毫末。五眼皆如是所變現而成。
華嚴經云。肉眼見一切色故。天眼見一切眾心故。
慧眼見一切眾生諸根境界故。法眼見一切法如
實相故。佛眼見如來十方故。般若經所謂清淨五
眼是也。一切凡夫。皆具五眼。而被迷心葢覆。不能
自見。如無迷心妄念。則翳障退滅。五眼開明。見一
切色也。有僧問尊宿云。觀音菩薩用許多手眼作
甚麼。尊宿云。通身是手眼。若人於這裏睜得一眼
也無。
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。
如來說法。常指恒河為喻。有如是沙等恒河者。謂
一粒沙為一恒河也。佛世界者。謂一凡夫世界。必
有一佛設化。故凡夫世界。皆謂之佛世界。黃檗云。
佛說是沙。諸佛菩薩釋梵諸天步履而過。沙亦不
喜。牛羊螻蟻踏踐。沙亦不怒。珍寶馨香。沙亦不貪。
糞泥臭味。沙亦不惡。此心即無心之心。眾生與佛。
更無分別。
佛告須菩提。爾所國土中。所有眾生。若干種心。如來
悉知。何以故。如來說。諸心皆為非心。是名為心。
若干種心如來悉知。以此心起念時。便屬妄根。自
佛觀之。則有形相矣。有形相故。可得而知也。若寂
然如虗空。則無得而知矣。且所謂他心通者。謂彼
既起心念。則可得而知也。昔有人把碁子於手中。
令他心通者觀之。則知其為碁子。以己知為碁子
故也。然己則不知其數之多寡。使彼言之。則亦不
知其數。以己不知其數故也。如佛者。豈止他心通
而已哉。故無量眾生。一起心念。皆悉知已。妄心即
非心。覺妄之心亦為非心。本無妄念。不起妄心。是
<pb n="223"/>
自性本心。故云是名為心。
所以者何。須菩提。過去心不可得。現在心不可得。未
來心不可得。
心意搆逗。隨時流轉。故有三世。若悟真一之心。即
無過去現在未來。若有過去心可滅。即是自滅。若
有未來心可生。即是自生。既有生有滅。即非常住
真心。即成六十二種邪見。九百種煩惱。過去未來
現在三心。皆不可得。即此是為非心。亦即此是名
為心。種心之心屬妄。非心之心屬真。為心之心則
真妄混一。即中道也。二祖云。覓心了不可得。初祖
云。與汝安心竟。此能覓之心。即了不可得之心也。
與安心。豈非是名為心乎。可以知心之義矣。
昔妙吉祥菩薩見一人云。我造殺業。決墮地獄。
如何救度。菩薩教之謁佛。佛曰。汝造殺業。從何
心而起。為過去耶。未來耶。現在耶。若起過去心
者。過去已滅。若起未來心者。未來未生。若起現
在心者。現在不住。三心俱不可得故。即無起作。
無起作。於其罪相。何所見耶。心之自性即諸法
性。諸法性空即真實性。汝不應妄生怖畏。是人
聞佛說法。即悟罪業性空。不生怖畏。
羅山問巖頭。起滅不停時如何。頭咄云。是誰起
滅。天童頌云。紛紛起滅是何物。過去未來現在。
皆心起滅而成。但識是誰起滅。即便心空境
寂。
<other>○法界通化分第十九</other>
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
此再發明無住相布施。以明福德。亦歸無相之意。
疏鈔云。若據捨大千珍寶布施。其福極多。若執著
希望福德。有為則有盡。故不為多。福德無故者。無
希望心也。是名無為福。正如空谷來風。谷不與風
期。而風自至。又如深山產木。山不與木期。而木自
生。故福德為多。因緣二字是眼。此分為佛因。下二
十分色身諸相為佛果。因無相。果亦無相。故次第
明之。
溈山問仰山。一切眾生但有業識。茫茫無本可
據。博山別曰。業識茫茫。與諸佛不動智。相去幾
何。譬夫貧者握金成土。富者握土成金。其變動
一也。福德有無之義。明矣。
蘇軾阿羅漢頌曰。爾以捨來。我以慈受。各獲其
心。寶則誰有。
<other>○離色離相分第二十</other>
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸
相具足。
十九分之福德。因無相也。二十八之具足。果無相
也。具足色身三十二相。具足諸相八十種好。壇經
云。皮肉是色身。華嚴經云。色身非是佛。觀此則知
肉身無如來。殊不知有真如來存焉。知色身非法
身。殊不知有妙色身存焉。華嚴經云。清淨妙色身。
神力故顯現。曰妙色身。則現一切色身三昧。便是
法身。非別有神力以顯法身也。凡夫見說諸相不
可得。恐著於空。謂觀空莫非見色。見色莫不皆空。
則失之枯寂矣。殊不知空色一如。有無不異。能於
無身而見一切身。無相而見一切相。則色身諸相。
何甞欠缺哉。具足諸相。便有住相意。諸相具足。便
是無我相作用。
東坡居士曰。眾生剛狼自用。莫肯信入。故諸賢
<pb n="224"/>
聖。皆隱不見。獨峨眉五臺廬山天台。猶出光景
變異。葢慈悲深重。急于接物。具足諸相。其應現
亦然。故有頌曰。願解此相。是誰縛爾。具足諸相。
是急于接物處。即非具足。是解相縛處。
大悲閣記云。牽一髮而頭為之動。拔一毛而身
為之變。然則髮皆吾頭。而毛孔皆吾身也。彼皆
吾頭。而不能為頭之用。皆吾身。而不能具身之
智。則物有以亂之矣。又云。非無身。無以舉千萬
億身之眾。非千萬億身。無以示無心之至。
<other>○非說所說分第二十一</other>
須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
前云。無定法可說。但隨宜所說。而所說皆不可取。
是猶有說。至此。則徹底掃去。直云。無法可說。莫作
是念。乃決言之。不惟無其說。并無其念也。楞伽云。
若不說一切法者。教化則壞。故知無說。非杜默不
言。但以無所住心而說。此說遍天下。無乖法之過
也。顏曰。終日喫飯。不曾喫著一粒米。終日著衣。不
曾掛著一莖絲。是以我佛橫說直說。四十九年。未
曾道著一字。若言如來有所說法。便不能解會我
所說。直饒說得天華亂墜。也落在第二著。唯能坐
斷十方。打成一片。非言語可到。是名真說法也。孔
云。予欲無言。老云。知者不言。要知無言不言是所
以言。便知無說處是所以說矣。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
慧命者。善現達佛智海。入深悟門。慧悟無生。覺本
原之命。非去非來。故曰慧命。生信心。則著佛見。故
曰非眾生。不信。則著凡夫見。故曰非不眾生。此二
見者。皆須掃除。聖凡同盡。不隔二界。故曰眾生眾
生者。如來說非眾生。是名眾生。
有人問。如何是大地眾生同成佛。西影曰。他見
得眾生是佛。纔是自信自佛。你若不信。還是眾
生。
道德經云。絕聖棄智。民利百倍。又云。常使民無
知無欲。孔子曰。民可使由之。此眾生本來面目。
三教聖人。別無法門。
<other>○無法可得分第二十二</other>
須菩提白佛言。世尊。佛得阿耨多羅三藐三菩提。為
無所得耶。佛言如是。如是。須菩提。我於阿耨多羅三
藐三菩提乃至無有少法可得。是名阿耨多羅三藐
三菩提。
須菩提恐聽法者雖屢聞無得。尚未能生實信之
心。或仍謂如來於菩提為有所得。故復問以決明
之。佛言如是如是。則無復可言矣。又申言。無有少
法可得。此不但空有二法不可得也。即中道亦不
可得。故隨說是法平等。三諦俱圓矣。
阿難問迦葉尊者云。世尊傳金襴袈裟外。別傳
個甚麼。迦葉云。倒却門前剎竿著。阿難言下大
悟。方知此道。只在當人分上。本無傳受。
西影示眾云。學道求明白的心。是最痛的病根。
世人貪愛情境。便落苦海。你今貪戀佛法。亦名
苦海。
<other>○淨心行善分第二十三</other>
復次。須菩提。是法平等。無有高下。是名阿耨多羅三
藐三菩提。以無我．無人．無眾生．無壽者。修一切善法。
則得阿耨多羅三藐三菩提。須菩提。所言善法者。如
來說即非善法。是名善法。
如是本體。在六道中心亦不減。在諸佛中心亦不
增。是名平等。報父母恩重經云。物不能平物。惟水
<pb n="225"/>
不動則可以平物。物不能等物。惟權衡則可以等
物。平則無高無下。等則無重無輕。此可謂法之至
善者矣。雖然佛凡同是一法。豈有所謂善法者為
佛偏得哉。故曰。即非善法。因上言無少法可得。此
即言是法平等。則得與無得。總平等也。
平等者。正覺本體。若一切聖賢。皆以無為法而
有差別。如何得平等。故所謂善法者即非善法。
葢求佛．求菩提涅槃。便屬貪病。故曰。佛病最難
治。
<other>○福智無比分第二十四</other>
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德百分
不及一。百千萬億分。乃至算數譬喻所不能及。
此示修一切善法者。勿離無我等觀。而墮有漏之
因也。佛以性上福德為最上。以身中七寶為希有。
須彌雖大。七寶雖多。若誦真經并四句偈。說與他
人。是修自性上福德。煩惱生死。各人自了。是何等
觀照。何等持行。故曰算數譬喻所不能及。六祖曰。
乘船永世求珠。不知身是七寶。
湯若望曰。欲明地球之廣。當論經緯一度為幾
何里。今約二百五十里為一度。乘以周地之數
得九萬里。佛氏乃云。須彌山上至忉利天。下至
崑崙際。又云。四天下皆有一須彌山。則塞滿地
球不能容也。此理極是。然儒曰。共工氏頭觸不
周山。又曰女媧補天。釋與儒皆寓言耳。未偏廢
也。
<other>○化無所化分第二十五</other>
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來則有我人眾生壽者。
實無眾生得滅度。前已兩見。皆在菩薩分上說。至
此。專在如來分上說。所以示菩薩也。眾生本來寂
滅。實無有待如來滅度。若如來欲滅度眾生。是於
本寂滅之眾生上。添出我人等相。而曰我當度眾
生。豈其然乎。
作念字。最是病根。墨子曰。兼者大利之所生也。別
者大害之所生也。有利兼愛之心。便是作念度眾
生處。此未達一間之論。世儒不知。以墨為佛。取笑
孟軻氏矣。
須菩提。如來說。有我者。即非有我。而凡夫之人以為
有我。須菩提。凡夫者。如來說即非凡夫。是名凡夫。
如來既無我人等相。云何有時稱我。又有時稱凡
夫。此所謂隨舉隨掃也。上言我與凡夫。是謂舉。下
言我與凡夫。是謂掃。與其掃之。曷若不舉。葢不舉。
則無以明其理。譬如過渡而不用筏者也。不掃。則
恐人泥其說。譬如到岸而不登。乃住於筏上者也。
此所以必舉之。而又必掃之。凡夫著我相故有我。
如來不著我相故無我。著四相即是凡夫。離四相
即非凡夫。
孔子得力曰毋我。釋氏得力亦曰無我。我之為
病。不特以色聲求者為有我。即說斷滅者亦為
有我。比之孟子求在我者。深矣。
<other>○法身非相分第二十六</other>
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王即是如來。須菩提白
佛言。世尊。如我解佛所說義。不應以三十二相觀如
來。
第五分已言此意矣。恐須菩提執相之病未除。故
又作此問。且欲明無斷滅相。先從有相者徵之。空
生疑謂肉相非真。固不可以三十二相見如來。然
法．化非二。似欲觀如來者。亦不必離三十二相也。
<pb n="226"/>
以無實無虗。即如是之心。如是之法。此固大阿羅
漢之解也。佛恐眾生不達空生之解。但執應身相
好以觀如來。故又以轉輪聖王即是如來難之。而
空生即悟復云。不可以三十二相觀如來也。轉輪
者。如輪之轉。以照四天下。故名轉輪聖王。其色身
亦具足三十二相。雖修好眾相。即是心有生滅。生
滅心多。終不是清淨本心。佛乃說偈以證之。
爾時。世尊而說偈言。若以色見我。以音聲求我。是人
行邪道。不能見如來。
音聲色相。本自心生。分別之心。皆落邪道。若能見
無所見。聞無所聞。知無所知。證無所證。邪正都冥。
方見如來。上言有我者即非有我。而凡夫之人以
為有我。故我相者不可著也。我相每從色聲而入。
即是邪道。非觀自在菩薩之道也。故曰。不能見如
來。華嚴經云。色相非是佛。音聲亦復然。亦不離色
聲。見佛神通力。佛法不離處。便是不即處。若離却
色聲。又于何地覓如來。
此偈不能見如來。與後偈作如是觀同意。陰符
經曰。心生於物死於物。機在於目。老子曰。不見
可欲。孔子答回問仁。以視為首。朱氏云。求於心
須目在。佛氏之學。以觀門為最。故屢及之。
此偈反言以見性。葢道之微妙者。非言說可及。
佛之所謂禪。即儒之所謂仁。道之所謂丹。皆不
可說也。孔子終日言仁。曰為仁。曰不違仁。曰好
仁。曰近仁。曰鮮矣仁。終未言仁是何物。故曰。子
罕言仁。道家玄牝守中。終未言丹是何物。此偈
曰。以色見。以音聲求。不能見如來。終不能言如
來在何處。後偈言。有為法如夢幻泡影。終不能
言無為是何法。微乎。微乎。非顏回．莊周．須菩提。
不能解此。
<other>○無斷無滅分第二十七</other>
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
二十分中。言如來不應以具足色身見。恐人過執。
反墮頑空。故又深一層。說如來雖不著色身。然不
可作離色身一念。若作是念。便落斷滅之見。斷滅
者。槁木死。豈有相。但作是念。則有是念。故作有
相觀。固是一邊見。不作有相觀。即是斷滅見。真如
法性。不是有。不是無。湛然不動。觀與不觀。皆是生
滅。故云莫作是念也。學者不可墮於常見。亦不可
墮於斷見。常見。則即相見佛。緣相發心。非也。斷見。
則離相覓佛。相外發心。亦非也。
昔張拙秀才。參西堂藏禪師。問。三世諸佛。是有
是無。藏答云。有。拙不解。藏云。曾參見什麼人來。
拙云。參見徑山來。某甲問徑山。皆言無。藏云。居
士有何骨肉。曰。有一妻二僕。藏云。徑山有何骨
肉。曰。無。藏云。待先輩得似徑山時。便可一切皆
無。大凡未見性人。如何便說一切皆無。
此一分。是全經中鐵門限。前後俱以無相．無得．
無說．無法為宗。非此一分定執空矣。往訪黃檗。
經卓吾中郎參禪處。得壁上無念和尚偈云。三
十年來不住功。窮來窮去却無蹤。而今窮得無
依倚。不是真空定執空。無念不識文字。經師王
瓜茄子一語點破。遂大悟。
按。佛氏以無相為宗。忽出無斷無滅一分。以救
空虗之障。後儒何得以寂滅病之。試看顏氏仰
鑽瞻忽卓立末由。與佛氏夢幻泡影何異。倘非
有博文約禮二語。後儒亦將以異端非之矣。微
乎。微乎。如通此解。乃知喟然而歎。即所謂凡所
<pb n="227"/>
有相皆是虗妄也。循循善誘。即所謂諸相非相。
即見如來也。欲從末由。即所謂如來于法實無
所得也。聖門第一學問人。自然如是。
<other>○不受不貪分第二十八</other>
須菩提。若菩薩以滿恒河沙等世界七寶。持用布施。
若復有人知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
通達一切法。無能所心。是名為忍。大般若有安受
忍．觀察忍。修此二忍。便得無生法忍。此處知字。便
是觀察忍。成字。便是安受忍。合之便得無生法忍。
菩薩了悟真性。同於太虗。不曾生滅。凡夫隨六塵
轉。即有生滅。故塵起即心起。塵滅即心滅。不知所
起滅心。皆非心也。若見起滅不生。功德有何著處。
天親菩薩云。無我即無作者。無作者亦無受者。諸
法清淨。是名順忍。由一事以至事事。忍力成就。自
得無生樂。故云得成於忍。福德自然隨之。如人行
日中。本不為日影。而日影自然隨之。非為作福德
而度眾生也。雖受而不貪著其受。故說不受。不是
說斷滅相。取於非法。不修諸度也。
忍字。刃在心上。非大力不能。老子曰。勇於敢則
殺。勇於不敢則活。孔子云。小不忍則亂大謀。然
非徒恃忍力也。淮南子曰。萬物有所生。而知守。
其根。藏于不敢。行於不能。唯知無我法。則觀察
所至。不忍者誰。忍者又誰。此佛所以為大雄氏
也。
<other>○威儀寂靜分第二十九</other>
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
妙性中。原無來去坐臥。眾生亦如是。如來亦如是。
行住坐臥四威儀中。非動非靜。上合諸佛。下等群
生。一性平等。故號如來。此分三言如來。皆謂真性
佛也。無所從來者不生也。亦無所去者不滅也。色
聲起時從何而起。色聲滅時從何而滅。色聲自有
起滅。我心湛然。豈有來去。寂而常照。照而常寂。行
住坐臥。無不清淨也。
昔肅宗皇帝詔國一禪師入內道場。師見帝起
身。帝曰。禪師何必見寡人起身。師曰。檀越何得
於四威儀中見貧道。
要知來去坐臥中。無不是如來。
<other>○一合理相分第三十</other>
須菩提。若善男子．善女人。以三千大千世界碎為微
塵。於意云何。是微塵眾寧為多不。甚多。世尊。何以故。
若是微塵眾實有者。佛即不說是微塵眾。所以者何。
佛說。微塵眾。即非微塵眾。是名微塵眾。世尊。如來所
說三千大千世界。即非世界。是名世界。
世界碎而為微塵。微塵積而為世界。皆是因果相
生。愈出愈多。自己真性。非因非果。能與六道眾生
為因果。故世界起於微塵。輪迴由於一念。因果原
是妄心。自作自受。一念悟來。即無微塵。世界何有。
空生因佛問塵界二字。深悟佛旨。遂發明塵界俱
非實有。佛亦不煩再示。故言一合相不可說以答
之。
何以故。若世界實有者。即是一合相。如來說。一合相。
則非一合相。是名一合相。須菩提。一合相者。即是不
可說。但凡夫之人貪著其事。
真形徧虗空。世界又無形相。故一而不可分之以
為二。合而不可析之以為離。非有相也。但強名為
一合相而已。六祖云。一合相者。眼見色愛色。即與
色合。耳聞聲愛聲。即與聲合。至於六塵皆然。合即
是凡夫。散即非凡夫。凡夫之人。於一切法皆合相。
<pb n="228"/>
若菩薩於一切法皆不合而散。何以故。合即是繫
縛生滅處。即是凡夫。所以經云。貪著其事。顏曰。微
塵雖多。未足為多。世界幻成。終無實義。若說實有
微塵。實有世界。即是彼此著相。彼既是相。我又著
相。兩相相合。謂一合相。圓悟禪師云。你但上不見
有諸佛。下不見有眾生。外不見有山河大地。內不
見有見聞覺知。好惡長短。打成一片。一一拈出。更
無異見。
地藏問修山主。近日南方佛法如何。爭如我這
裏種田博飯喫。修云。如三界何。藏云。你喚甚麼
處作三界。微塵世界。亦如是觀。
<other>○知見不生分第三十一</other>
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也世尊。是人不
解如來所說義。何以故。世尊說。我見．人見．眾生見．壽
者見。即非我見．人見．眾生見．壽者見。是名我見．人見．
眾生見．壽者見。
心生則種種法生。相之為病。皆起於見也。佛言此
四相。只見其性。不見其相。疊前三遍再說者。是佛
分別棄身見性之義也。始即令諸學人先除粗重
四相。如大乘正宗分所說也。次即令見自性之後。
復除微細四相。如究竟無我分中說也。此二分中。
即皆顯出理中清淨四相。若於自心無求無得。湛
然常住。是清淨我見。若見自性本自具足。是清淨
人見。於自心中無煩惱可斷。是清淨眾生見。自性
無變無異。不生不滅。是清淨壽者見。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
如是二字。直指法身實際。以所見之妄相既空。則
能見之妄見亦泯。知見信解。總應如是。此真實般
若。究竟極則。不必另求法相。然初入道時。不假法
相。故無入頭處。既見性了。亦當遠離此相。所謂得
魚忘却筌。到岸不須船之說。所以末後為汝剗却
云。即非法相。是名法相。學佛者不但形相不可著。
法相亦不可著也。
百丈禪師云。法身即虗空。虗空即法身。虗空與
法身無異相。佛與眾生無異相。生死與涅槃無
異相。煩惱與菩提無異相。離一切相即是佛。
<other>○應化非真分第三十二</other>
須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。
前言恒河沙等世界七寶。尚屬有量。此則言無量
阿僧祗世界七寶。是極言其多也。以是布施。尚不
及受持演說得福為多。葢發菩提心者。是大乘最
上乘人也。凡夫四大色身。豈能說法聽法。是他本
來孤明。通徹十方的解說解聽。如此持經。其心自
是不生不滅。無掛無礙。其福可知。
云何為人演說。不取於相。如如不動。何以故。一切有
為法。如夢幻泡影。如露亦如電。應作如是觀。
如何為人演說。可見不是口吻邊話說。不取於相。
如如不動。心體本空。相亦是空。人法俱空。是真演
說也。真如之性。不生不滅。不斷不常。不來不去。無
顛倒。無變異。是真如如。上如字是體。下如字是。用
心境一如。本無動搖。譬如鏡中現影。無如不可。有
為法者。一落于法。皆有為也。經云。一切法皆是佛
法。佛豈離法者哉。但著于法。則為法所泥。故有夢
幻泡影露電之喻。以見所謂佛法者。即非佛法也。
如夢者。心之所想。而非本心也。如幻者。謂假此以
設教。非可挑燈更覓火也。如泡者。水聚成泡。泡散
復為水。如影者。形生影見。形消即影滅。如露者。滋
潤草木之長。草木自有性也。如電者。光燭陰黑之
<pb n="229"/>
際。光去還成空也。夢幻泡影四喻。喻法本空。露電
二喻。喻法無常。本空則無常。無常則歸空。故法法
本無法也。如是觀者。不動不靜。不生不滅。無為無
不為。定觀止觀。更無異法。
佛鑑和尚示眾。舉僧問法眼。不取於相。如如不
動。如何。法眼云。日出東方夜落西。其僧有省。若
也於此見得。方知道旋風偃岳。本來常靜。江河
兢注。元自不流。
憨山曰。琴瑟雖有妙音。非妙指不能發。眾生雖
具妙心。非妙觀不能顯。故示三觀門。曰空觀。曰
不空觀。曰中道觀。觀至中道。非寂非照。如如平
等。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。
僧謂之比丘。尼姑謂之比丘尼。居士謂之優婆塞。
道姑謂之優婆夷。一切世間之人。及天上之人。阿
修羅神。乃六道中之三道也。此照應首章與大比
丘眾等語。聞佛所說。具聞慧也。皆大歡喜。具思慧
也。信受奉行。具修慧也。至理無言。真空無相。說是
經已。仍歸無言。諸色天人。終歸無相。金剛之義盡
矣。
皆大歡喜。是佛法普度廣大結願處。凡人有得
則歡喜。佛法無得故為大歡喜。凡人具足則歡
喜。佛法具足非具足故為大歡喜。皆大歡喜。則
人人菩提。人人彼岸。人人涅槃也。不獨摩頂受
記為歡喜。即為人輕賤亦歡喜。不獨福德不可
思量為歡喜。即割截身體亦歡喜。道川頌曰。如
客歸鄉。如子見孃。是為如是大道場。
按。是經開首。便說如是兩字。中間節節。皆詮如
是義。故總結全經。則曰作如是觀。如是觀者。比
如是知．如是見．如是信解。更為了徹。禪之正諦
不過觀照而已。心經開首。即曰觀自在菩薩。易
曰。觀盥而不薦。道德經曰。內觀其心。心無其心。
陰符經曰。觀天之道。又曰。機在於目。孔曰。觀其
所由。顏曰。瞻之在前。孟曰。莫良於眸子。莊曰。冥
冥之中能見曉焉。觀之一法。原為入禪機竅。故
木經人我等見皆曰見。佛法等眼皆曰眼。如是
觀則以不觀為觀而無不觀。如如不動。諸法如
義。即其所為觀也。故曰作如是觀。乃妙智正覺。
金剛般若全經之宗旨也。每見詮道之書。皆以
起首為結證。如中庸天命之謂性。末則曰上天
之載。上論曰時習。末則曰時哉時哉。大學曰明
德。通篇總是明德於天下。孟軻曰仁義而已矣。
通篇皆是仁義。又何疑此經如是起首。不如是
結束乎。由此言之。則四句偈。即以此當之。何嘗
不是自此偈出。佛再無言。阿難再不問。皆大歡
喜。佛與凡夫。皆如是人。全經皆如是說。

金剛經如是解（終）

<ps>長白山樵李化熈閱註經即說偈曰</ps>
 瞥爾無明  惑業蔓延  于真空中 
 諸法熾然  轉大法輪  塵霾盡掃 
 妙高峰頭  紅日杲杲  釋迦饒舌 
 ⿰日舌絮空生  此大居士  再添葛藤 
 蛇足婆心  原無文字  不住法門 
 如是如是 
<ps>一齋和尚頌讚</ps>
 言之似有究來無  真個金剛髓裡居 
 迷時憑燈光曉夜  蚤承願力示神珠 
<ps>蘧菴道人金之俊頌</ps>
如是如是。三藏十二部。無不如是。一千七百則公
<pb n="230"/>
案。無不如是。雖然認作如是。無有是處。無是道人。
何故絮絮。咄。不聞晨市雞聲擾。萬戶千門處處曉。
<ps>又偈</ps>
 若說有法則謗法  若說有佛則謗佛 
 若說無法併無佛  無是道人又呌屈 

<talk>No. 485-D
 䟦語</talk>

萬曆間。紫栢尊者以藏冊梵本繁重。難以流通。更於
擕李楞嚴禪剎。創置側理輕編。使佛祖慧命。得緇白
交參。其功並於日月。（琮）謬膺眾推。不揣綿力。擔荷此
重寄者。三十餘載於茲矣。所見金剛經註釋種類非
一。中有釋論三卷。乃天親得之無著。無著得十行偈
於日光定中。出定而授者。嗣後謝靈運．曇琛．慧淨。以
至圭峯．中峯各有發明。未有現宰官身。作如是解。朗
同懸鏡。辯解連環。能令義虎禪龍。揮麈高談者。且拱
手韜翰。如此其希有奇特者。從今附藏而行。將天壤
有盡。利益無窮。豈止排眾苦。永福壽而已哉。主般若
堂八十三歲老僧性琮和南謹識

<talk>No. 485-E
 序</talk>

說佛法者。動借提唱影響焉。伸指屈拳以為盡西來
意。噫教宗一而已。瞽師避柱疾觸拭不岌岌舉十二
部付一炬乎。予見坦公金剛經註。始無齟齬不合也。
金剛乃為佛根基。堅定不壞。虗實有無相圓。即至涅
槃。亦無首尾。豈非眾經之軌則。而必以伸指屈拳頑
空雲霧兒說閇結。不又數重須彌山數重流沙鰐水
耶。故觀其分次。法忍總歸妙有。不倚八正。譬諸月自
皎虗羣峰寂然不住。究竟如如不動。謂之正法象教。
三明十力。不在斯編耶。馬鳴悟道寶光手中華。非落
思搆組撰之藩。認取太無。坦公有焉。諸公刻此。覺律
論儀。則評唱宗鏡。下以此燈照之。今後珊瑚池諸大
眾。聞十三昧。始知西來意。神幢在此金剛定耳。予論
與坦公合。不涉于子影孫響二諱。何分宗教真詮。若
謂十二部不基于此。吾不信矣。
順治庚寅冬眷年社弟王鐸撰

<talk>No. 485-F
 䟦</talk>

如是道人註金剛經。成函一帙示余。且命序之。余平
昔未讀佛氏書。闇昧其理。烏能妄置一辭。然因是而
有感也。奚感乎。葢感夫道人生平履變。而乃卒歸於
如是也。憶道人初當釋褐。余與觀政同曹。晨夕晤對。
靜如處女。及至揚扢古今。則洋洋灑灑。鈎玄聆要。如
列眉如指掌。吾知其為多聞。出尹荒徼。戈鋌滿地。道
人茹雪䬸氷。半菽不飽。日與鶉結之民。扶傷弔死。共
相存活。吾知其為廉慈。入佐度支。尋遷翰苑。繼掌樞
垣。條畫之疏。日凡數上。及守制歸里。時事大非。猝俾
重任。甫及兩月。柄臣議論紛紜。諸竪罔主作姦。讀道
人縋賊一疏。猶堪髮立。吾知其為忠藎。身為賊執。欲
挾而西。計脫間走。馳身西南。號召草澤。血口而盟者
數萬人。冀得逆賊而甘心焉。此何異橋下劍．博浪槌。
吾知其為俠烈。至大憝就殲。
天命有定。道人散徒黨。解⿰革未鞨。布袍芒履。投首轅門。
僑居轂下。蕭然四壁。口不言貧。日尋黃冠師。商確服
餌吐納之術。又取佛氏經。以儒者名理分章闡釋。超
超玄著。有如郭之註莊。讀者止知其真實如義。而不
知舉世間一切聲華。勳伐名根。理障糺結。而不可解
者。咸歸於是。而破除焉。世宙有壞。金剛不壞。金剛不
<pb n="231"/>
壞。此註亦不壞。以如是理。說如是法。吾今而後不能
知道人也。北海老人書

<article id="n486">金剛經會解了義</article>

<talk>No. 486-A
 金剛經會解了義自敘</talk>

予於戊辰燕邸。考授別駕時。誦起金剛經。閱今三十
五載。口為誦而心無解。欲以不解解之。初非此可解。
彼不可解。又非有可解。有不可解。竊嘆義味。何如是
深奧。究竟無淺。如何有深。無顯。如何有奧。大而世界
此也。細而微塵此也。明明可舉似。明明無可舉似。繁
而生類此也。約而四相此也。實實有係屬。實實無所
係屬。法可說而法原無法。併說亦無說。物可度。而物
無其物。併度亦非度。上而授記。無授記。下而受持。無
受持。中而演說四句偈。無從而演說。諸相不立。歸於
無我。造作不生。泯於無為。總之無可住之法。便無可
住之心。有住而無住之心。即是不降而降之法。故護
念非不諄切。而去來坐臥。先無定。付囑非不叮嚀。而
夢幻泡影。誰是真。予遍搜諸解。俱不過會文挈義。尋
章摘句爾已。於其中。煩者汰之。訛者訂之。晦者醒之。
倒者整之。前後呼應者。暢其詞。虗實轉變者。通其意。
謂直遡靈山會上。覿面吐露。覿面稟承。世尊不說說。
須菩提不聞聞。阿難結集於儼然未散時。而會取當
日情境。余則何敢。若以堅利喻金剛。余則曰。堅莫堅
於此心。利莫利於此信法之心。心光即是佛光。人人
有現成般若。證佛不如證心。在在有捷經六波羅蜜。
至於非名是名。正第一義。難形容處。如云。日出西方
夜落東。桃華雪白李華紅。何獨不然。
時
順治辛丑季春徐昌治覲周父書於大業堂中

No. 486
<sarticle>金剛經會解了義</sarticle>

三藏法師　鳩摩羅什　原譯
兄　徐從治肩虞父　徐光治孟𤏩父　仝訂
無依道人徐昌治覲周父　纂
男　徐升貞　徐乾貞　徐拱樞
孫　徐頥貞　徐儲元　仝校

金剛般若波羅蜜經
金剛二字。顯佛一片金剛心。能斷疑也。以世間常
情。不能知佛。及其日用行事。件件不與人同。未免
見而生疑。即弟子中。亦疑佛所說法。難信難解。今
幸空生。窺見世尊一班。忽生讚嘆。故世尊因其疑
而破之。乃披自己一片金剛心。令諸聞者。群疑頓
斷。抑且能斷眾生煩惱。故彌勒二十七疑斷發無
剩義。
佛說大般若經。六百卷。一十六會。此經第五百七
十七卷。給孤獨園。第九會。金剛。乃護法力士所執
之瑤。極堅極利。無物不破。以堅喻般若體。以利喻
般若用。
般若云慧。乃不動智光。虗明神照。即是人人共有
的本覺真性。
波羅蜜。云到彼岸。見性得度。即是彼岸。未得度者。
即是此岸。其實彼岸乃固有之地。即此心極盡處
也。
眾生業識。苦海茫茫。然海必從岸注。猶煩惱原以
慧生。轉無邊煩惱。為無邊智慧。方到彼岸。是到原
無到。迷者自不悟耳（般若云智慧。破愚痴故。智慧與愚痴。俱無定體悟此心。即
愚痴是智慧。迷此心。即智慧是愚痴）。
<pb n="232"/>
經。徑也。到彼岸之徑路也。經者。能貫能攝。貫穿所
應說義。攝持所化眾生。佛滅二千餘年。正法不至
散失。經之貫穿也。眾生流浪六趣。遵教咸歸正趣。
經之攝持也。
釋經分三分。初序分。二正宗分。三流通分。
<other>○法會因由分第一</other>
 法會因由指路途  修心道者滿江湖 
 欲行千里從初步  踏著家山是丈夫 
如是我聞一時佛在舍衛國祇樹給孤獨園。與大比
丘眾。千二百五十人俱。爾時世尊食時。著衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已敷座而坐。
此是佛住世說法儀式。如是。指經。我聞。阿難自稱。
我從佛聞也。一時者。師資會合之時。佛者。覺也。自
覺。覺他也。舍衛國。波斯匿王所居。祇陀。太子之名。
華言戰勝。因王戰勝隣國而生。故名。祇樹太子所
栽。太子捨此園。與須達長者。常給孤獨貧人。內立
精舍。請佛住此說法。所共聞者。有大比丘等。此名
乞士。乞法於佛。乞食於人也。大者。人所敬仰。佛說妙
諦。非大比丘不能頓悟也。眾者。會聚和合。千二百
五十人者。佛成道後。先度憍陳如五人。次度迦葉
等千人。後度舍利佛目犍連等。二百五十人。悉來
園中聽法。俱者。主眾咸在。則此經之得聞自佛更
無疑矣。爾時者。將欲說經之時。世尊。乃十號之一。
世出世間。福慧具足也。佛以日中食。食時。是將食
之時。著衣。即金色僧伽梨。二十五條衣也。鉢。即應
量器。園在城外。自外入內。大城。處廣人多也。行乞。
折自傲。破他慳。次第。不分貧富也。原歸園中飯食。
置衣淨鉢。洗足。不令塵垢也。趺伽打坐。不令疲倦
也。大聖行徑。與凡人無異。其間多從容自在體態。
三寶不具。法會不成。如是。法也。佛在。佛也。大比丘。
僧也。凡欲流通佛法。全仗三寶之力。乞食威儀。戒
也。敷座而坐。定也。自世尊行之。則皆慧也。戒定慧。
乃三寶無漏學。
<other>○善現起請分第二</other>
 善現起請問來由  進道何須向外求 
 佛本是心心是佛  靈山盡在汝心頭 
一部金剛般若。全從空生一問發起。
時長老須菩提在大眾中。即從座起。偏袒右肩。右膝
著地。合掌恭敬。而白佛言。希有世尊。如來善護念諸
菩薩。善付囑諸菩薩。世尊。善男子。善女人。發阿耨多
羅三藐三菩提心。云何應住。云何降伏其心。佛言。善
哉善哉。須菩提。如汝所說。如來善護念諸菩薩。善付
囑諸菩薩。汝今諦聽。當為汝說。善男子。善女人。發阿
耨多羅三藐三菩提心。應如是住。如是降伏其心。唯
然世尊。願樂欲聞。
般若真空。非解空者。不能與佛互相激揚。須菩提。
解空第一。華言空生。亦名善現。如來乞食趺坐時。
雖則隨機晏座。無說無聞。却被須菩提忽然覷見。
這個時節。在大眾中。忍悛不禁。即從座起。欲請大
法。先肅敬儀。西方行禮。則偏袒。右肩。右膝。尚右也。
合掌。一心奉持也。大眾只見如來。著衣乞飯。與眾
一般。空生獨見得。有與人不同處。真天上天下獨
尊者。故開口說個希有世尊。希有有三義。第一能
捨金輪王位。第二身長丈六。紫金磨容。三十二相。
八十種好。第三性能含吐八萬四千法。三身圓備。
福慧兩足。其護念付囑而日善。乃密密方便。而將
就之。正是希有之事也。如彌勒云。巧護義應知。加
彼身同行。真自利利他也。又云。不退得未得。是名
善付囑。阿云無。耨多羅云上。三云正。藐云等。菩提
云覺。圓明普照。故云無上正等正覺。謂正智覺真。
徧智覺俗。皆不偏邪。發此心者。住於何法。降何等
心。若謂有真實可住。虗妄心可降。便非男女發心
<pb n="233"/>
求證佛果工夫。工夫只在修心。修心只期安定。佛
因其問切身心。深讚其是。而答以不住一法是真
住。降伏一切取相之心是真降。住降無二法。不住
一切法。即降伏取相之心。降伏取相之心。即不住
一切法。總一阿耨多羅三藐三菩提耳。如是者。要
得此心自住自降。政所謂法無可得。亦無可說。總
包含於如是兩字。空生纔聞此語。直下領會。應個
唯然願樂欲聞。菩提有五種。一發心菩提。即十信
是。二伏心菩提。即三賢是。三明心菩提。初地至十
地是。四出到菩提。八九十地是。五無上菩提。即如
來地是。
二祖侍達磨。乞安心法。磨云。將心來。與汝安。祖云。
覔心了不可得。磨云。與汝安心竟。然在祖師門下。
一言便了。所以為宗。今世尊說了許多安心之法。
婆心漏逗。所以為教。到底只是個覔心了不可得。
故四祖以前。皆以楞伽印心。至黃梅六祖。皆以金
剛印心。故此經非文字相。全在離言之妙。其經中
凡言於汝意云何。皆反徵其疑也。
降伏。乃離散亂。輕慢。顛倒。而生聞思修三慧。
<other>○大乘正宗分第三</other>
 大乘正宗本不多  道實無言意若何 
 莫道無言皆是道  依然還在葛藤窩 
此章是答降伏。而安住即在其中。
佛告須菩提。諸菩薩。摩訶薩。應如是降伏其心。所有
一切眾生之類。若卵生。若胎生。若濕生。若化生。若有
色。若無色。若有想。若無想。若非有想。非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相。人相。眾生相。壽者相。即非菩薩。
此耑答須菩提所問降伏其心一句。謂此心不能
降伏。良由生類之繁。而四相之難忘耳。所有一切
眾生之類。雖為無量無數無邊。不出胎卵濕化四
生。四生之內。不出身心二法。論身。不過有色無色。
論心。不過有想無想。
前念清淨。後念清淨。名為菩薩。念念不退。雖在塵
勞。心常清淨。名摩訶薩。
如來指示三界九地眾生。各有涅槃妙心。令自悟
入無餘。無餘者。無習氣煩惱也。涅槃者。圓滿清淨。
貪求不生。度者。渡生死大海也。佛心平等。普願一
切眾生。同入圓滿清淨。同渡生死大海。祗為凡夫
不見自本心。執著諸相。不達無為之理。是名眾生。
若離此病。實無眾生得滅度者。
卵胎濕化是情。情盡矣。猶有色。色盡矣。猶有想。想
盡矣。猶有非非想。便描出個不得寂滅。不得無餘
的樣子。菩薩滅度。即是將此種種差別。一眼看破。
全無自性。徹底皆空。全眾生是涅槃。全涅槃是眾
生。全眾生無眾生。全涅槃無涅槃。所以然者。正以
無四相故耳。人我愛憎。四病相因。而又皆生於我
相。云我能滅度眾生。此我相也。而我能滅度。必有
為我所度之人。非人相乎。如此較量分別。其間起
一憎心。而不欲度之。云這個是眾生。此眾生相也。
起一愛心。而欲度之。云願汝百歲。此壽者相也。有
此四相。顛倒妄想。此心安得降伏。所謂不正等也。
非菩薩。便不是正覺。
降伏。在住修中。住中降伏。即實度者。修中降伏。即
無住布施。便是離相。○無餘有二義。一生行業。脫
盡無餘。一切德業。攝盡無餘。
<other>○妙行無住分第四</other>
 妙行無住印三千  印破三千見性天 
 鵲噪鴉鳴全體現  得方圓處且方圓 
上章。降伏之法。已說盡。即安住之法。亦已說盡。但
滅度二字。拆不開。滅正在度處滅。度正在滅處度。
六度正是涅槃實際處。
<pb n="234"/>
復次須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相何以故。若菩薩不住相布施。其福
德不可思量。須菩提。於意云何。東方虗空。可思量不。
不也。世尊。須菩提。南西北方。四維上下虗空。可思量
不。不也。世尊。須菩提。菩薩無住相布施。福德亦復如
是。不可思量。須菩提。菩薩但應如所教住。
此復答須菩提所問云何應住一句。謂此心未能
安住。良由作福祈報。未免著念耳。惟菩薩於無所
住法。行於布施。布施有三。一財施。一無畏施。一法
施。不住聲色香味觸法。施此三種不住。不惟無其
相。抑且無其心矣。菩薩應如是布施者。三輪皆空。
無相可住。其福德。遂如十方虗空。不可思量。菩薩
無上正等正覺之心。應如所教住矣。總之。一無所
住於心。而心無弗住矣。
世界中大者。莫過虗空。一切性中大者。莫過佛性。
此虗空中。本無東西南北。若見東西南北。亦是住
相。佛性本無我人眾生壽者。若有此四相可見。即
是眾生性。不名佛性。所謂住相布施也。應者唯也。
唯如上所說之教。住無相布施。即是菩薩。
彌勒偈云。檀義攝於六。資生無畏法。此中一二三。
是名修行住。○無所住。不惟布施一法。乃至六波
羅蜜。四無量心。菩提涅槃。俱無所住。無住而住。如
十方虗空也。
<other>○如理實見分第五</other>
 如理實見本無差  聖凡同印一枝華 
 五葉聯芳千古盛  至今天下有虗誇 
上文說個不住相。尚未說出所以不當住相之故。
得無量福德。只說得無相的福報。是應化邊事。不
曾說得無相的源頭。至說凡所有相。皆是虗妄。虗
妄之法。豈可住著。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
此段辨騐前說不住相布施。佛具三十二相。尚然
非相。況布施而可著相乎。總之無相妙行。不在佛
應化之相。而當見法身真體。世尊直告不可以相
見如來。以如來所說之身。即法身也。故云非身。
非相者。乃如來無為之覺體也。既曰無為。如何可
見。葢眾生只因妄念。起諸種種分別。所以見有諸
妄之相。不見非相之真相。若妄念不起。分別頓亡。
則真實覺體。自爾現前。所以云即見如來也。
<other>○正信希有分第六</other>
 正信希有個中知  呈机利物在當時 
 和盤托出從君用  信手拈來早是遲 
如來恐人看眾生太輕。看言說太重。所以佛答上
半截。是引眾生入淨信門。下半截是表淨信出言
說外。可見佛之應身。固是相。佛所說之法。亦是相。
必并法非法之相俱空。而後可以名淨信也。
須菩提。白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句。能生信心。以此為實。當
知是人。不於一佛。二佛。三四五佛。而種善根。已於無
量千萬佛所。種諸善根。聞是章句。乃至一念生淨信
者。須菩提。如來悉知悉見。是諸眾生。得如是無量福
德。何以故。是諸眾生。無復我相。人相。眾生相。壽者相。
無法相。亦無非法相。何以故。是諸眾生。若心取相。即
為著我人眾生壽者。若取法相。即著我人眾生壽者。
何以故。若取非法相。則著我人眾生壽者。是故不應
取法。不應取非法。以是義故如來常說汝等比丘。知
我說法。如筏喻者。法尚應捨。何況非法。
此正答住修降問也。無住行施。因深也。無相見佛。
<pb n="235"/>
果深也。言說章句。即指前無相因果之說。持戒修
福。不於一佛二佛三四五佛而種善根。直從無量
千萬佛所而種根者。此等大根眾生。即一念信心。
所得福已無量矣。不但無四相。即一切有無諸相。
悉已皆空。故云無法相。亦無非法相。
在佛所種善。則緣勝。在無量佛所種善根。則根深。
緣勝。則諸佛護念。根深。則般若熏心。此淨信人。直
下自信自心。性光陡露。諸相消亡。法相既無。則空
相便現。夫無四相。則人空。無法相。則法空。無非法
相。則空亦空。以清淨無相心。受清淨無相福。如渡
海用筏。借法明心。心悟便當捨法。夫法是度生之
具。尚不應戀。況非法。元無體相可據。豈可取著乎。
無量千萬佛。即是本覺。一念生淨信。即是始覺。淨
信。無所得信也。
歷事善友。故能積集信因。集因於多佛所。緣勝也。
種諸善根。久伏三毒。因勝也。○此不滯相。不執見
之法。亦欲令捨。況滯相執見之非法。而可不捨乎。
<other>○無得無說分第七</other>
 無得無說本無傳  默然良久別尋玄 
 商量據座無非咎  勘破分明出自然 
承上章不可取法非法。而明無得無說之真法。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法。名阿耨多羅三藐三菩提。亦無有定法如來可
說。何以故。如來所說法。皆不可取。不可說非法非非
法。所以者何。一切賢聖。皆以無為法。而有差別。
上言法非法。皆不可取。則似乎無可得。無可說矣。
無上菩提。超情離見。清淨本然。隨眾生心。應所知
量。眾生根器無定。如來所說亦無定。何曾有一定
法。可執定說得。若以為非法。則諸法既無。即真實
相。實相不無。又不是非法。說是法不得。說是非法
不得。凡一定是法。一定非法。可取可說者。皆屬有
為分別。菩提之法。是清淨真如。不假分別。無所造
作。曰無為法。惟其無為。則無有自體依住處。可以
取著。可以言說。不獨如來如是。一切賢聖。離此別
無修證之路。差別。言法無定相。莫從凌獵。不可說
非法非非法。作一句讀。無為者。以正覺還我自性
也。
從非法非非法看來法本無法。無法即法。以法為
法固非正。以無為法不勝岐。故有差別。正深著以
無為法之舛。
<other>○依法出生分第八</other>
 依法出生正話頭  寸心剖出月中秋 
 不思善惡平懷處  不負平生海上流 
此是較量持說此經功德。推明此經能出生佛法。
而不住於佛法。以見非他功德可比。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多世尊。
何以故。是福德。即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛法者。即
非佛法。
上文從無相無住無人無法無得無說。歸到無為。
則般若真宗。已了然矣。菩提一現。萬法具足。無量
福德從此生。無邊佛法從此出。不可取。却是取不
盡的。不可說。却是說不盡的。故遂以福德言。福德。
非是有實性之福德。所以如影過鏡。不礙鏡光。如
像在空。不離空色。福德亦何礙于多哉。若論真諦
之理。本無染。安有淨。本無迷。安有悟。本無凡。安有
聖。無依無住。從此出生佛法。
一切佛法。攝在四句偈中。更受之。持之。為人解說。
如一燈傳千萬燈。其光明震耀。不掛一塵。比於三
<pb n="236"/>
千世界。純施七寶。真實不虗。奚啻勝彼福德哉。此
經從心出。而一切法。及一切佛。皆出此心。中峯謂
經中凡言四句偈。必上有乃至字。下有等字。言於
此經中。受持一句二句。乃至四句。以至十百千句
等也。
<other>○一相無相分第九</other>
 一相無相法中王  相中突出氣昂昂 
 輝天鑒地包今古  盡在吾人鼻孔藏 
如來說佛法從此經出。此經二字。全重在觀照般
若上。因歷舉四果所證所得所修處。逐一徵之。空
生法眼頓開。答個甚大世尊。隨又自徵云。如來何
故說此大身。佛所說之大身。即是前所說諸相非
相之如來身也。即是自己所說。以無為法之賢聖
身也。佛說非身是名大身。更不煩費一分修證。亦
不待加一毫擴充。
須菩提。於意云何。須陀洹。能作是念。我得須陀洹果
不。須菩提言。不也世尊。何以故。須陀洹。名為入流。而
無所入。不入色聲香味觸法。是名須陀洹。
此聲聞乘初果也。因推入流之故。不著一念。不入
一塵。是名入流。入。逆也。謂逆生死流也。言逆流。則
非實有此可逆。有彼可入而住之也。不入六塵。而
入聖流。總是不取義。
須菩提於意云何。斯陀含。能作是念。我得斯陀含果
不。須菩提言。不也世尊。何以故。斯陀含。名一往來。而
實無往來。是名斯陀含。
此聲聞乘二果也。彼雖願來一次受生。不著往來
之相。是一往來。謂一來欲界。從此長往。此亦非有
往來實住處也。
須菩提。於意云何。阿那含。能作是念。我得阿那含果
不。須菩提言。不也世尊。何以故。阿那含。名為不來。而
實無不。來是故名阿那含。
此聲聞乘三果也。凡情思慮已斷。不願來欲界受
生。亦不著不來之相。并無不來處可住。
須菩提。於意云何。阿羅漢。能作是念。我得阿羅漢道
不。須菩提言。不也世尊。何以故。實無有法。名阿羅漢。
世尊。若阿羅漢作是念。我得阿羅漢道。即為著我人
眾生壽者。
此聲聞乘四果也。雖三界俱斷。一心不生。無法可
學。未嘗作念我是阿羅漢。亦非有可住之阿羅漢
地。若阿羅漢自己作念。認著我是阿羅漢。此則與
眾生知見一般。即著四相矣。不曰果。而曰道者。聲
聞之道。至此圓滿。有異於三果也。
世尊。佛說我得無諍三昧。人中最為第一。是第一離
欲阿羅漢世尊。我不作是念。我是離欲阿羅漢。
欲界思惑最多。塵念欲行。我念欲遣。猶如水火不
相和合。謂之諍。四果中。皆有無字。乃無為之法。三
昧。云正受。亦名正見。念念常正。無一邪心。得道忘
言。即是無諍三昧。取捨情忘。故為離欲阿羅漢。
世尊。我若作是念。我得阿羅漢道世尊則不說。須菩
提。是樂阿蘭那行者。以須菩提。實無所行。而名須菩
提。是樂阿蘭那行。
阿蘭那。云無喧雜。亦云寂靜行。此須菩提自述。以
考證世尊也。
阿蘭那。即無諍。即是清淨行。清淨行者。謂除去有
所得心也。無諍而出於三昧。則非若世人有心忍
耐之無諍。故為第一阿羅漢。證果實落處。全在清
淨無為的菩提心。而此心元無體相。無依住。不可
取。不可說。所以親到此地位。方知一毫執取不得。
若才有可舉似執著處。便着四相。而非四果聖人
矣。
<other>○莊嚴淨土分第十</other>
 莊嚴淨土化人天  顯正摧邪總是權 
 權實竝行人借借  方知大道本無傳 
<pb n="237"/>
此章是徵明佛菩薩之受記嚴土。不可取說。結勸
諸菩薩。無住生心。因喻明無相身之大。而空生深
解也。
佛告須菩提。於意云何。如來昔在燃燈佛所。於法有
所得不。不也世尊。如來在燃燈佛所。於法實無所得。
此世尊自述以證須菩提也。八王子。皆師妙光。最
後成佛者。為燃燈。乃釋迦受記之師。恐人疑有師
傳。而須菩提。已知之深。下一實字。見從師非無開
導指示。但以心傳。而非以法傳也。總之為佛雖有
次第。禪心只在無著。
須菩提。於意云何。菩薩莊嚴佛土不。不也世尊。何以
故。莊嚴佛土者。即非莊嚴。是名莊嚴。
上言法無可得。此又借莊嚴以喻之。莊嚴世間佛
土。通修萬行六度。此莊嚴自心佛土。外貌美觀。殊
不足尚。故云即非。徒為虗名。故云是名。生清淨心。
是真莊嚴。亦以一切功德。成就莊嚴也。
是故須菩提。諸菩薩。摩訶薩。應如是生清淨心。不應
住色生心。不應住聲香味觸法生心。應無所住而生
其心。
住色。即生色心。住聲香味觸法。即生聲香味觸法
心。不生所住心。自生清淨心。夫離相。而至生清淨
心。則住伏不待言矣。修行之人。只在六根門下。應
於萬境。而不可為萬境所轉。單明自己靈心。權名
為心。本無此心。故曰而生其心。
須菩提。譬如有人。身如須彌山王。於意云何。是身為
大不。須菩提言。甚大世尊。何以故。佛說非身。是名大
身。
又借人身以喻之。須菩提答言甚大。葢指人心。非
指人身。色身雖大。內心量小。不名大身。內心量大。
等虗空界。方名大身。色身縱大如須彌山。終不為
大。
非土之土。常寂光也。非身之身。乃法身也。身土皆
空。心境雙絕。始是般若極則。以顯法身無住之理。
非身名身者。非有漏有為身。是無漏無為身。清淨
身也。
<other>○無為福勝分第十一</other>
 無為福勝別為文  萬法歸源總一門 
 大事門開無可比  靈臺竪起鎮巍巍 
此章。是較量持經福德之勝。歷舉聲聞佛菩薩。俱
從無為法中。現出許多差別。究竟歸於無為。所以
將恒河喻法身。以恒河中沙。喻出生之佛法。以沙
等恒河。喻佛法中全體即非佛法。○受持般若者。
於心無所生。於法無所住。是謂無為勝福。
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多世尊。但諸
恒河。尚多無數。何況其沙。
恒河。從阿耨池。東西流出。周四十里。銀沙混流。沙
細如麵。其數無量。以一沙成一河。如是沙等恒河。
其多尚可量耶。
恒河。即殑伽河。佛近此說法。故取為喻。福德前已
喻較。頓說難信。故次第說來。為漸化眾生。令信無
上妙義。
須菩提。我今實言告汝。若有善男子。善女人。以七寶
滿爾所恒河沙數。三千大千世界。以用布施。得福多
不。須菩提言。甚多世尊。佛告須菩提。若善男子。善女
人。於此經中。乃至受持四句偈等。為他人說。而此福
德。勝前福德。
布施七寶。得三界中富貴報。講說大乘經典。令諸
聞者。生大智慧。成無上道。當知受持福德。勝前七
寶福德。約多福以顯勝施。感生死竟趨菩提。
<other>○尊重正教分第十二</other>
 尊重正教在當人  遼天拄杖現全身 
 有時放下元無我  惟有娘生日逐新 
<pb n="238"/>
此章是申明此經功德之所以勝。初明處可敬。二
明人可尊。三明處有佛。
復次須菩提。隨說是經。乃至四句偈等。當知此處。一
切世間。天。人。阿修羅。皆應供養。如佛塔廟。
所在之處。如有人。說是經。念常無念。心無得心。順
眾生心而為說。令諸聽者。除迷妄心。悟得本來佛
性。常行真實。感得天人阿修羅等。皆來供養。
大般若說。天帝不在。諸天若來。但見空座。盡皆作
禮供養。
何況有人。盡能受持讀誦。須菩提。當知是人成就最
上第一希有之法。若是經典所在之處。即為有佛。若
尊重弟子。
自心誦得此經。自心解得此經義。自心體得無著
無相之理。所在之處。常修佛行。念念無有間歇。即
是心是佛。故言所在之處。即為有佛。
尊重弟子。即指文殊普賢諸大菩薩。道尊德重也。
何況二字。有二意。一是說經之處尚如此。而況說
經之人。一是隨說四句尚如此。而況受持全經之
人。
洗心向此經典。於有相中悟無相。於有說中悟無
說。自見凡相皆妄。離相即佛。
<other>○如法受持分第十三</other>
 如法受持不用尋  三皈三學在中心 
 超然獨步須彌頂  大地山河一塊金 
此章。是如來特示經名。正是一部經點眼處。這般
若。是上半部經的眼。下半部經的根源。
爾時須菩提。白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。
須菩提。已透脫四句妙旨。遂求直揭經名。得奉持
之法。世尊但告之曰。是經名為金剛般若波羅蜜。
意謂。此法即此心耳。奉持者。即以此心奉持此法。
親證菩提。必須以無為法。要得無為法。須具離相
離名的智慧眼。如是堅固。如是猛利。全是般若的
力用。喚作金剛劍。亦喚作金剛眼。此眼一開。則纖
塵不留。四相俱掃。在四果非四果。在菩薩非菩薩。
在佛非佛。在法非法。還著得一毫修證麼。還分得
一毫漸次麼。所以佛將般若二字。與此經安名。而
又加以金剛二字。以見至堅至利。不與萬法為侶。
乃一切俱空。一切具足。到彼岸之般若也。
所以者何。須菩提。佛說般若波羅蜜。即非般若波羅
蜜。是名般若波羅蜜。
佛既教人離相。却立出一個經名。殊不知般若即
非般若。本來無相。則名亦非名也。般若即是人人
清淨心體上一點靈光。故又轉一語曰。是名般若
波羅蜜。離一切相。即一切法。盡大地。無有一法是
般若存住處。亦無有一法不是般若放光處。無著
云。對治恐隨言執故。
須菩提。於意云何。如來有所說法不。須菩提白佛言。
世尊。如來無所說。
須菩提。知如來說法。心無所得。故言無所說。此方
是真能奉持的人。無著云。第一義。不可說。
須菩提。於意云何。三千大千世界。所有微塵是為多
不。須菩提言。甚多世尊。須菩提。諸微塵。如來說非微
塵。是名微塵。如來說世界非世界。是名世界。
大雲云。諸地塵。非貪等煩惱塵。是無記地塵。三千
界。非煩惱染因界。是界為塵因。塵不生煩惱。施為
福因。福生煩惱。
上文說般若即非般若。直到一法不立處。因甚忽
然舉個至多的微塵來發問。向這裏得個活路。方
纔不向無所說處坐定。空生於大而世界。細而微
塵。尚未有這般廣大心胸。差別眼目。去包羅得他。
辨別得他。所以呼其名而告之曰。這至多的微塵。
<pb n="239"/>
眾生終日在裏許流轉。二乘一生向這裏脫離。若
自如來看來。却是當體全空的。
世界即非世界。畢竟喚作甚麼。遂曰是名世界。不
曾作念展拓他。亦不曾作念把住他。依舊無所說
也。
須菩提。於意云何。可以三十二相見如來不。不也世
尊。不可以三十二相得見如來。何以故。如來說三十
二相。即是非相。是名三十二相。
因推廣世間難說之理。以證佛說般若之法。微塵
該盡宇內人物。世界該盡天地終始。
盡十方世界。是自己光明。如來說到這裏。將如來
非身的大身。一時邈出。然欲執之以見法身。何異
執微塵以當世界。空生當下答個不可以相見如
來。真是他自己見處。
三十二相。謂眼耳鼻舌身。五根中。修六波羅蜜。是
三十。意根中。修無住無為。共三十二。觀相元妄。無
可指陳。不妨相即無相。故曰即非身相。觀相元真。
塵塵妙覺。不妨無相即相。故曰是名三十二相。○
即非。掃跡也。是名。本具也。須菩提問云何奉持。故
標名。不使其於受持處。生執著也。
須菩提。若有善男子。善女人。以恒河沙等身命布施。
世間最寶惜者身命。如尸毗王之救鴿捨身。薩埵
之飼虎捨命。非施七寶之比。然而猶見有身可捨。
是未知身相之即非身相也。猶見布施身命。有恒
河沙之多。是未能布施不住於相也。
若復有人。於此經中。乃至受持四句偈等。為他人說。
其福甚多。
復舉持經功德之大。前說七寶。今說身命。布施更
切矣。捨身命以救世。亦人所至難。畢竟無益於性
分。世尊每說到法無其法。說無可說處。亟以持經
功德示之。惟恐人玩易之也。已前領悟。以下陳
情。
<other>○離相寂滅分第十四</other>
 離相寂滅是虗無  無中唱出眾心孚 
 輕輕彈破虗無境  千古靈人幾合符 
空生頓悟如來的大身。即是非身。自家一向所悟
的非身。即是如來的大身。無為法。一時遍滿乾坤。
自己報身。與山河大地。當下豁開。解到這裏。不覺
悲感自陳。發起下問。
爾時。須菩提。聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來所得慧
眼。未曾得聞如是之經。世尊。若復有人。得聞是經。信
心清淨。即生實相。當知是人。成就第一希有功德。世
尊。是實相者。即是非相。是故如來說名實相。世尊。我
今得聞如是經典。信解受持。不足為難。若當來世。後
五百歲。其有眾生。得聞是經。信解受持。是人即為第
一希有。何以故。此人無我相。無人相。無眾生相。無壽
者相。所以者何。我相即是非相。人相眾生相壽者相。
即是非相。何以故。離一切諸相。即名諸佛。
空生解後。既喜其聞。又悲其晚。所以喜極而悲。如
忘忽憶。安能禁其涕淚悲泣而白佛言乎。歎個希
有世尊。前贊希有。在度生上說。此歎希有。在說法
處說。佛說如是甚深經典。不惟人空。而且法空。并
般若智相亦空。聞如是人法俱空之經。而發信心。
信得此外別無有法。此中亦無法相可得。便見真
實性相。逈然獨露。頭頭上明。物物上顯。實相既生。
法身中。具有恒沙性功德。自然觸處圓成。皆是第
一義諦。纔見有一法可當情。便墮影響。故急轉一
語曰。是實相者。非有相。非無相。非非有相。非非無
相。非有無俱相。如來前說。若見諸相非相。則見如
來。正說此非相乃為實相耳。空生說到這裏。愈見
淨信之難。恐末法人信不及。欲激勸將來。故曰我
今得聞是經。當佛世而親承佛誨。信而不疑。解而
<pb n="240"/>
不惑。受而不逆。持而不忘。不足為難。惟當末法無
佛之世。不能親承佛慈提命。但憑文字。得聞是甚
餘經典。而信解受持。是則真為第一希有也。此信
心清淨的人。四相俱無。為他信心清淨。實相即是
非相。五蘊本來空寂。我相即是非相。彼此元來絕
待。人相即是非相。萬象一法所印。眾生即非眾生。
億劫不出剎那。壽者即非壽者。四相所以不煩斷
滅。而當體全空。由是見一切色。聞一切聲。盡是無
為真佛放光現相處。不復可以相名之矣。相即是
佛。一切諸相。即名諸佛。善財入一毛孔。過不可說
世界。見微塵數佛。便是此證。
佛告須菩提。如是如是。
佛印可須菩提所解。重言如是。深然其言也。
若復有人。得聞是經。不驚不怖。不畏。當知是人甚為
希有。
空生既深解。如來便要他實實去行六波羅蜜。離
相起行。便是不思議境界。有許多可驚可怖可畏
處。故將勸行六度。先以不驚怖畏發起。言是經淨
信。說到離一切相的田地。也大難承當。若復有人。
得聞是經。初聞之而言下坦然。不作驚異想。繼思
之而心下帖然。不作恐怖想。終修持之。而荷擔毅
然。不作畏縮想。當知此等人。即是最上根器。直到
彼岸。而為希有之人。
何以故。須菩提。如來說第一波羅蜜。即非第一波羅
蜜。是名第一波羅蜜。
此不驚怖畏之人。何以便稱希有。以此經名為般
若。六波羅蜜中。般若是正因。餘五度為助緣。如來
說般若。是第一波羅蜜。以法身最大最無上。惟般
若能成就法身故。所以信此般若功德。人品。俱成
第一。然此般若。無處所可住。無照用可尋。擬思即
錯。動念即差。盡十方世界。求一般若體相不可得。
盡十方世界。求一不是般若行相處。亦不可得。本
無第二。何有第一。此第一。是對餘五波羅蜜言。而
說六度總一般若。以起下忍辱布施。一切離相之意。
波羅稱彼岸。於中十種名。一布施。二持戒。三忍辱。
四精進。五禪定。六智慧。七慈。八悲。九方便。十不退。
是名十種波羅蜜。解空自性。名第一波羅蜜。
須菩提。忍辱波羅蜜。如來說非忍辱波羅蜜。是名忍
辱波羅蜜。
六度中。最難離相者。無如忍辱一度。被人毀害曰
辱。我能安受曰忍。然見有辱可忍。即不能忍矣。此
忍辱。原從般若而出。本源之心。寂然不動。遠離分
別。泯絕能所。即忍辱非忍辱。所以名為忍辱波羅
蜜耳。
何以故。須菩提。如我昔為歌利王。割截身體。我於爾
時。無我相。無人相。無眾生相。無壽者相。何以故。我於
往昔節節支解時。若有我相。人相。眾生相。壽者相。應
生嗔恨。
忍辱。實實有此事相。何以言非忍辱。只為能離四
相故。如來因引己事明之。如來昔為忍辱仙人。遇
極惡王。出遊山中。王妃乘王寢。來禮仙人。王怒。問
得四果否。答不得。我常修忍辱道。王即割截仙人。
先斬兩臂。次及兩足。後及耳鼻。四天王瞋怒。雨沙
礫石。王懼懺悔。仙言我心無瞋。身即平復。王乃皈
信。當是之時。如來身被割截。而外不見能割之人。
內不見有所割之我。人我中間不見種種差別之
眾生。一剎那間。不見有前後相續之壽者。四相不
生。分別不起。何曾見有辱可忍。
須菩提。又念過去於五百世。作忍辱仙人。於爾所世。
無我相。無人相。無眾生相。無壽者相。
追念歌利王時。越今五百世。仍入山修道。略不涉
嗔恨。見忍辱非一世也。無四相。方不亂真性。因須
菩提離相即佛之語。深契佛心。世尊遂將自己引
<pb n="241"/>
證。申明相之斷不可有。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。
菩薩欲證菩提果者。應離一切相發菩提心。離相。
方能發第一心。而稱無上。離相。方能發廣大心。而
稱正等。離相。方能發常心。而稱正覺。要離我人四
相。先離六塵。我人四相。由住著六塵而起。前文止
說布施應離六塵。此云發菩提。亦要離相。發菩提
若不離相。即使一切色皆佛色。一切聲是佛聲。而
佛見法見猶存。菩提亦成法相矣。所以離却六塵。
生無住心。方是菩提。
若心有住。即為非住。是故佛說菩薩心。不應住色布
施。
若心住涅槃。非是菩薩住處。不住涅槃。方是菩薩
住處。即前說應無所住而生其心也。菩薩不為自
身而行布施。但為內破慳貪心。外稱一切眾心。而
行布施也。六塵中。色為第一。度生中。施為第一。○
相見本空。智慧元顯。本空。故人我眾生壽者。全彰
般若之光。元顯。則壽者眾生人我。總是金剛之體。
須菩提。菩薩為利益一切眾生故。應如是布施。如來
說。一切諸相。即是非相。又說一切眾生。即非眾生。
欲使含靈盡被恩澤。豈可自隘其心。著我見。故見
眾生。
不住色等諸相布施。然後自性獲清淨無為功德。
而眾亦受清淨無為之益。
須菩提。如來是真語者。實語者。如語者。不誑語者。不
異語者。
凡小之人。一聞此經。有不驚之怖之畏之。以為是
如來之異語誑語乎。不知離相發心。理原如是。如
來是真語者。離相發心。事亦如然。如來是實語者。
離相發心。如理如事。如來是如語者。離相發心。惟
此是實。如來是不誑語者。離相發心。千聖不易。如
來是不異語者。
真即不妄。實即不虗。順理為如。不誑。不欺世也。不
異。不恠誕也。無非破眾生狐疑之見。
須菩提。如來所得法。此法無實。無虗。須菩提。若菩薩
心。住於法而行布施。如人入暗即無所見。若菩薩心。
不住法而行布施。如人有目。日光明照。見種種色。
無實者。以法體空寂。無相可得。然中有恒沙性德。
用之不匱。故言無虗。
於一切法。心有住著。即不了三輪體空。如盲處暗。
若菩薩常行般若波羅蜜多。無著無相行。如人有
目。處於皎日之中。何所不見。
一心既等虗空。六度俱生實相。所謂離一切相。則
名諸佛也。
須菩提。當來之世。若有善男子。善女人。能於此經受
持讀誦。即為如來。以佛智慧。悉知是人。悉見是人。皆
得成就無量無邊功德。
人誠能離相發心。則是人成就第一。功德亦成就
第一矣。當來之世。善男子善女人。能於此離相之
經。受持讀誦。此人智慧弘開。不住於法。豈獨二乘
不能窺測。亦且菩薩不能盡之。惟有如來。以佛光
明普照之真智慧。方能悉知其存心。悉見其行事。
生心動念。忍辱布施。無不利益眾生而為功。長養
菩提而為德。由一行以推之萬行。由一世以推之
百世。眾生無邊。利益亦無邊。菩提無量。長養亦無
量。安有不成就最上第一希有之法者哉。
<other>○持經功德分第十五</other>
 持經功德養天真  化外風光別有因 
 頓悟門開歸萬法  一歸何處本來人 
在在處處。言經中有佛全身。人當在在尊敬也。
須菩提。若有善男子。善女人。初日分。以恒河沙等身
<pb n="242"/>
布施。中日分。復以恒河沙等身布施。後日分。亦以恒
河沙等身布施。如是無量百千萬億劫。以身布施。若
復有人。聞此經典。信心不逆。其福勝彼。何況書寫。受
持。讀誦。為人解說。
佛說末法之時。得聞此經。信心不逆。四相不生。即
是佛之知見。此人功德。勝前多劫捨身功德。
初日分為早晨。中日分為日午。後日分為晚間。一
日三時。布施功德。
菩薩一文一義。一句一偈。莫不從捨身命來。又曰
觀三千大千世界。乃至無有如芥子許。不是菩薩
捨身命處。葢顯信心難生。佛法難聞也。信力曰受。
念力曰持。對文曰讀。背文曰誦。書寫受持讀誦者。
自行也。為人解說者。化他也。
須菩提。以要言之。是經有不可思議。不可稱量。無邊
功德。如來為發大乘者說。為發最上乘者說。
以要言之。是言經義殊勝。大乘。最上乘。言人根殊
勝。受持讀誦。述成人殊勝。無著云。不可思議者。惟
自覺故。不可稱量者。無有等及勝故。
大乘說。最上說。如斬一握絲。一斬一切斷。最上者。
一佛乘也。
若有人。能受持讀誦。廣為人說。如來悉知是人。悉見
是人。皆得成就。不可量。不可稱。無有邊。不可思議功
德。如是人等。即為荷擔如來。阿耨多羅三藐三菩提。
大乘者。智慧廣大。善能建立一切法。最上乘者。無
垢法可厭。無淨法可求。不見眾生可度。不見涅槃
可證。不作度眾生心。亦不作不度眾生心。是名最
上乘。亦名一切智。亦名無生忍。亦名大般若。上根
之人。聞此經典。深悟佛意。持自心經。見自本性。究
竟復起利他之行。能為人解說。令諸學者。自悟無
相之理。得見本性如來。成無上道。了悟經理。將如
來無上正等正覺。以一身負任之。○背負曰荷。在
肩曰擔。荷擔即前無餘。直下擔盡也。
何以故。須菩提。若樂小法者。著我見。人見。眾生見。壽
者見。即於此經。不能聽受讀誦。為人解說。
彼惟會得大乘最上乘之妙耳。若以小乘自限。雖
不著相。猶未忘見。便於無相妙理。不能契合。自己
未度。豈能化人。
須菩提。在在處處。若有此經。一切世間。天。人。阿修羅。
所應供養。當知此處。即為是塔。皆應恭敬作禮圍遶。
以諸華香而散其處。
若人口誦般若。心行般若。在在處處。常行無為無
相之行。此人所在之處。如有佛塔。感得天人供養。
是人心中。自有世尊。故云如。
恐人執忍辱之說。徒知捨命捐生。而不知修全真
性。故極言身命布施之不若持經功德。因讚般若
法身常住。
<other>○能淨業障分第十六</other>
 能淨業障本來空  千差萬別理難窮 
 個中若有江湖客  何必今朝又啟蒙 
此章。是言功德不可思議。首段是滅罪不可思議。
次段是證果不可思議。第三段是總結不可思議。
復次須菩提。若善男子。善女人。受持讀誦此經。若為
人輕賤。是人先世罪業。應墮惡道。以今世人輕賤故。
先世罪業。即為消滅。當得阿耨多羅三藐三菩提。
前未及世人業報。故復次言之。夫非欲人堅此持
經之念。宿世作業。應招惡報。因持經力。止受小挫。
忍此辱。而力加進修。當得無上菩提。
上言經在之處。應恭敬供養。則持經之人。其當尊
重可知矣。乃善男子。善女人。受持讀誦此經。反為
人輕賤者何故。豈此經果無騐耶。由是人前世罪
業。應墮三塗惡道。以今世持經之故。但為人輕賤
以償之。雖遭輕賤。以持般若。心不著相。罪性本空。
菩提之體。自然明淨。
<pb n="243"/>
先世。即是前念妄心。今世。即是後念覺心。
圭峯云。此明持經。轉罪為福。修持無我等相。即煩
惱障盡。極惡消滅。即業障盡。不墮惡道。即報障盡。
三障既滅。三德必圓。故云當得菩提。
昔唐太宗。註金剛經。至輕賤閣筆。問一禪師。答云。
此經專摧種子故也。太宗當下了然。從此下筆。沛
然無礙。葢現業易消。種業難滅。每遇善緣。多方阻
撓。類有物以敗之者。皆種子為之崇也。是以楞嚴
神呪。亦為專摧種子而設。
先世有報障。今日受持經。暫被人輕賤。轉重復還
輕。
須菩提。我念過去無量阿僧祇劫。於燃燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分。乃至
算數譬喻所不能及。
佛自追思前生。歷無數劫。阿僧祇。華言甚無數。又
記在師前。遇無數佛。那由他。亦言甚無數。如此供
養諸佛。可謂至多。有特出之英。持經見本性。豈區
區敬佛。可比數哉。供養。只是供他佛。持經。是供自
性之佛。所以福德霄壤不侔也。
須菩提。若善男子。善女人。於後末世。有受持讀誦此
經。所得功德。我若具說者。或有人聞。心即狂亂狐疑
不信。須菩提。當知是經義不可思議。果報亦不可思
議。
上文屢言功德之多。猶是略說。若持經者。所得功
德。我若具說。彼常人聞之。必至驚駭。所以然者。葢
以此經義趣。是無相之旨。故其果報。非可以言說
求也。總是形容經典之甚重。持經功德之甚大。而
惓惓期望後人之尊信耳。
<other>○究竟無我分第十七</other>
 究竟無我絕三玄  真空妙理本無傳 
 人人自有黃金相  分付東君仔細參 
菩薩度生無我。亦如佛之得菩提無法。以申明實
無眾生得滅度之義。重問發心。正從不可思議來。
爾時須菩提。白佛言。世尊。善男子。善女人。發阿耨多
羅三藐三菩提心。云何應住。云何降伏其心。佛告須
菩提。若善男子。善女人。發阿耨多羅三藐三菩提心
者。當生如是心。我應滅度一切眾生。滅度一切眾生
已。而無有一眾生實滅度者。何以故。須菩提。若菩薩
有我相。人相。眾生相。壽者相。即非菩薩。所以者何。須
菩提。實無有法。發阿耨多羅三藐三菩提心者。
復理前問。亦有分別。初問初皈依者。今問證佛果
者。答言已發心過者。只要此心如如。非度生。則住
伏之心。亦幾乎息矣。有可度之生。不起能度之念。
若四相未除。如何住伏其心。而名菩薩。所以無上
正等正覺心。原無法可得也。彌勒偈云。於內心修
行。存我為菩薩。此即障於心。違於不住道。
發菩提心。原實無有法。所云發心。只是性光發露。
全性起修。全修在性。空生疑如何住降。不知惟無
能發之我。所發之法。然後名真住降也。此文。意與
前同。前是破情顯智。今是忘智顯理。由此賢位。漸
入聖階。
須菩提。於意云何。如來於燃燈佛所。有法得阿耨多
羅三藐三菩提不。不也世尊。如我解佛所說義。佛於
燃燈佛所。無有法得阿耨多羅三藐三菩提。佛言如
是如是。須菩提。實無有法。如來得阿耨多羅三藐三
菩提。須菩提。若有法如來得阿耨多羅三藐三菩提
者。燃燈佛即不與我授記。汝於來世。當得作佛。號釋
迦牟尼。以實無有法。得阿耨多羅三藐三菩提。是故
燃燈佛與我授記。作是言。汝於來世。當得作佛。號釋
迦牟尼。何以故。如來者。即諸法如義。若有人言如來
得阿耨多羅三藐三菩提。須菩提。實無有法佛得阿
<pb n="244"/>
耨多羅三藐三菩提。須菩提。如來所得阿耨多羅三
藐三菩提。於是中無實無虗。是故如來說。一切法。皆
是佛法。須菩提。所言一切法者。即非一切法。是故名
一切法。
欲引己為證。故云於意云何。先使其思。於然燈佛
所。正引己證上也。法從心生。外心無法。如是如是。
讚其言甚當也。設有法可傳。然燈何必授記後來
作佛。來世。即然燈沒後。廣度為釋迦。清淨為牟尼。
是故然燈佛於我授記。以見無上菩提心。從心自
發。真性不動曰如如。稍加添著。即非如義。若有人
言。如來有法得者。總凡人言之耳。實無有法。決言
以釋凡人之疑。無相無住。則無實。安住降伏。又非
虗。正見如如之妙。一切法。即度生。布施。忍辱類。修
行成佛。借此初入門。
降怨王。請然燈佛入城。城中長幼盡迎。因路泥。善
慧布髮。佛於此授記。
自心是佛。豈向佛邊求佛。實無有法。得無上菩提
者。菩薩離相。行六波羅蜜。如來要離相人。個個解
到這裏。故將一切諸法。生滅垢淨增減種種變異
之相。皆從眾生顛倒妄想分別而有。若人不生分
別。性相常在。畢竟平等。本來寂滅。何嘗有甚變異。
此即一切諸法的體性。全體如如。是即非一切法。
惟即非一切法。是以法法皆同法界。而為佛法一
切法也。
須菩提。譬如人身長大。須菩提言世尊。如來說人身
長大。即為非大身。是名大身。
復以人身。譬法之非真有。大身非真有。則佛法非
真有可知。
前說如須彌山王之大身。至此方見實際。空生從
前悟得的。一時現前。直答云如來說人身長大。非
同一切法。而和合成身。又非外一切法。而別自為
身。
彌勒偈云。依彼法身佛。故說大身喻。身離一切障。
及徧一切境。功德及大體。故即說大身。非身即是
身。是故說大身。非身者。無有諸相故。大身者。有真
如體故。
大身有二義。一者徧一切處即法身。一者功德大。
即報身。皆離諸相。故名為非。
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法名為菩薩。是
故佛說一切法。無我。無人。無眾生。無壽者。
彌勒偈云。不達真法界。起度眾生意。及經淨國土。
生心即是倒。
菩薩亦如是。言菩薩度生。不見有度。亦如是。我當
滅度無量眾生。是自認普度功德。實無有法。言修
行雖有佛法。而法非真性。法無其法。無我即度我
法。無人即度人法。無眾生即度眾生法。無壽者。即
度一切輪迴生死法。
須菩提。若菩薩作是言。我當莊嚴佛土。是不名菩薩。
何以故。如來說。莊嚴佛土者。即非莊嚴是名莊嚴。須
菩提。若菩薩通達無我法者。如來說名真是菩薩。
無著云。人無我。法無我。
再舉佛像言之。飾金寶於佛土。凡夫之見。佛惟清
淨自心為莊嚴。豈假外飾。度無相。施無住。皆無我
法。前雖得聞。未必能通達。此法頭頭是法。法法無
我。是真修行菩薩。
總之。由離相。而無我之法行。由無我。而離相之心
化。
<other>○一體同觀分第十八</other>
 一體同觀共一天  白雲明月自相便 
 森羅萬象同根本  昔日今時盡是權 
此章以下。正明一切法無我。智眼即般若波羅蜜。
福德相好。是修餘五波羅蜜而成。說法亦從智波
<pb n="245"/>
羅蜜而出。所謂一切法。皆佛法也。上明五眼知見
之周徧。下明五眼見處。無一法可得。
須菩提。於意云何。如來有肉眼不。如是世尊。如來有
肉眼。須菩提。於意云何。如來有天眼不。如是世尊。如
來有天眼。須菩提。於意云何。如來有慧眼不。如是世
尊。如來有慧眼。須菩提。於意云何。如來有法眼不。如
是世尊。如來有法眼。須菩提。於意云何。如來有佛眼
不。如是世尊。如來有佛眼。
欲言如來照見世人之心。先以云何使其思。化身
觀見為肉眼。普照大千為天眼。智燭常明為慧眼。
了諸法空為法眼。自性常覺。憐念眾生。為佛眼。佛
教除却迷心。即五眼開。
慧眼以根本智。照真理故。法眼。以後得智。說法度
人。在佛總名佛眼。古德云。天眼通非礙。肉眼礙非
通。法眼難觀俗。慧眼了知空。佛眼如千日。照異體
還同。
須菩提。於意云何。如恒河中所有沙。佛說是沙不。如
是世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數佛世
界。如是寧為多不。甚多世尊。
佛說此河中沙。一沙況一佛世界。佛舉此眾國土
者。欲明其中所有眾生。一一眾生。皆有佛心也。
佛告須菩提。爾所國土中。所有眾生。若干種心。如來
悉知。何以故。如來說。諸心皆為非心。是名為心。所以
者何。須菩提。過去心不可得。現在心不可得。未來心
不可得。
心從無始以來。未常變動。雖境分三際。心無二心。
故不可得。謂三心俱無也。
人數既多。心數益多。以如來法眼照之。則為染為
淨。種種差別無數。一一悉知。此有何法而能悉知
如此。只因如來慧眼。徹見三空。眾生心種雖多。不
出染淨二者。此心本來如是。所以即此諸心之非
心。便見一切種心。即菩提心。千聖相傳以來。不曾
有一字說得著。如來却向一切眾生心皆非心處。
隨轉一語曰。是名為心。如向虗空裏釘橛。當明星
初見時。歎一切眾生。皆有如來智慧德相。但以妄
相執著。不能證得。便是這個消息。
諸心之所以為非心何也。眾生若干種心。或追憶
過去。或執著現在。或攀緣未來。不出此三種。所以
要覓心的落處。只就三際看。皆是虗妄生滅也。
<other>○法界通化分第十九</other>
 法界通化獨為尊  靈山一別至今存 
 人人都具金剛眼  聖與凡夫共一塵 
此章明福德無我。眾生心是因。福德是果。
須菩提。於意云何。若有人滿三千大千世界七寶。以
用布施。是人以是因緣。得福多不。如是世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
即布施一節。亦當以無心處之。作善因。結善緣。認
福德為實。即成有漏之因。無心徼福。得福反多。總
之福有者取相也。福無者離相也。如來說因緣二
字。點出非心名心之妙空生亦答因緣二字。已深
領此意但未發明原故。所以又呼空生發明之。若
住相布施。以福德為實。有違於本來空寂無為之
體。惟隨緣布施能離於相不見福德為實。總之本
慈心而與人以樂。本悲心而拔人之苦。但暢本懷。
全不住相。是無住福德。同於虗空無有邊際。
<other>○離色離相分第二十</other>
 離色離相是無生  無之一字強安名 
 有無邪正拈來看  句裏呈機自可評 
此章是明相好無我。如來不應以具足身見。是發
菩提實無有法之義非具足名具足是一切法無
我之義。
<pb n="246"/>
須菩提於意云何佛可以具足色身見不不也世尊。
如來不應以具足色身見何以故。如來說具足色身。
即非具足色身。是名具足色身。
承上法無其法。心無其心。又番到相無其相。
佛恐眾生不見法身。但見三十二相。八十種好。以
為如來真身。不知三十二相。即非具足色身。內具
三十二淨行。是名具足色身。淨行者。即六波羅蜜
也。於五根中。修六波羅蜜。於意根中。定慧雙修。是
名具足色身。
須菩提。於意云何。如來可以具足諸相見不。不也世
尊。如來不應以具足諸相見。何以故。如來說諸相具
足。即非具足。是名諸相具足。
如來無法相身。由無相。故現相。即三十二相也。
如來淨行成佛時。具有三十二相。始於首之白毫。
終於足之輪相。果可執此以見如來之實相乎。然
一切法皆佛法。三十二相。乃佛法之見於相者。色
身何嘗不是法身。具足者。無虧欠也。諸相者。種種
變現神通之相也。如來以淨行。具足三十二相。以
智慧。則具足八萬四千。具足三明六通八解脫。是
以有諸相具足之名。
<other>○非說所說分第二十一</other>
 非說所說應無方  言中有響破天荒 
 水流風動尋常說  土塊泥團盡放光 
此章是說法無我。能信法之眾生亦無我。
六譯至是名說法為一段。慧命下。秦譯本無。唐穆
宗時。長安僧靈幽。入冥誦經。無此一段。冥王嘆曰。
貫華之線。何斷而不續乎。增壽十年。令往濠州鍾
離寺石壁上。摹本增入。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。
又承上相無其相。番到說無其說。言如來有所說。
是不由心悟。徒滋口說。即為謗佛。不解所說。謂不
悟真性。何由能解。故無法可說。乃真性難言也。況
法離一切名相差別。本無自體。可以容人取說。
爾時。慧命須菩提。白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
爾時。須菩提。智慧圓通。以慧為命。誠恐末法難信。
慧命不續。因白佛言。頗有眾生。於未來世。聞是經
而生正信。因其說而悟其無所說。直契無我法之
菩提法否。佛言。菩提之法。人人有分。彼能信的人。
離言解義。逈脫根塵。豈是五蘊和合中人。非眾生
也。然而菩提之法。本來平等。彼能信的人。非出五
蘊外。是非不眾生矣。何以故。葢平等法界。原無高
下。不但能信之眾生不可以眾生目之。即彼不能
信之眾生。全身在五蘊內。自立主宰。是眾生中之
眾生。
<other>○無法可得分第二十二</other>
 無法可得得心空  心空境界本圓融 
 固知道本原無說  借路還家處處通 
空生發此問。是他深解處。所以如來印可之。我於
阿耨多羅三句。是就如來之如上說。以見如來無
能得法也。
須菩提。白佛言。世尊。佛得阿耨多羅三藐三菩提。為
無所得耶。佛言如是如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。
如來所說相好。言說福智等。皆無我。則菩提亦復
無我。豈非得而無得者耶。空生此問。已解到極深
處。如來要發心人。個個向這裏歸根。所以即其言
而印可之曰。如是如是。菩提即心自性證得。非從
<pb n="247"/>
外來。人謂菩提可得者必菩提本有實法。而後可
為我得。我於阿耨多羅三藐三菩提。無有少法可
得。葢清淨真如本來空寂。一法不立。但以妄盡覺
滿。名曰菩提耳。○無所得。以本來各各具足故。眾
生以迷為失。諸佛以悟為得。實於般若體。不增一
毫故無少法可得。無少法可得。甚言其無。惟不著
一毫知證。是名無上正等正覺。
<other>○淨心行善分第二十三</other>
 淨心行善莫辭勞  久遠行持道自高 
 得失榮枯非在己  清虗境界杖頭挑 
復次須菩提。是法平等。無有高下。是名阿耨多羅三
藐三菩提。以無我。無人。無眾生。無壽者。修一切善法。
即得阿耨多羅三藐三菩提。須菩提。所言善法者。如
來說即非善法是名善法。
上言菩提無法可得。豈一切斷滅者耶。菩提非一
切斷滅。而無可得。正以一切周遍。而無可得。復更
端告須菩提曰。是一真法。十界平等。隨人分量所
至。各見一般。而此法實無差別。總是一真法界。清
淨遍滿。聖不能增。凡不能減。覺性平等。原來如是。
名為等覺。不即不存。豈更有上。是以名為無上等
覺耳。惟無有少法。則我相不立。是法平等。則不分
我人。以此無我。無人。無眾生。無壽者。清淨平等。不
住相之心。入在萬行門中。順性修為。隨緣成辦。一
毫法相不留。一切善法滿足。所謂得阿耨多羅三
藐三菩提。無實無虗者。正謂此耳。然則如來之得
菩提。修而無修。證而無證。豈非得而無得者耶。
彌勒偈云。法界不增減。論是法平等。是故名無上。
以之無上上故。
<other>○福智無比分第二十四</other>
 福智無比破無知  竪指擎拳總是癡 
 學海任從他運用  吹毛劍下不容絲 
上半部。說不住於相。單說個清淨法身。是根本智
歷舉功德較量。十三分遂說出經名。十四分。因空
生深解。遂說離相發心。行六波羅蜜。以至度眾生。
嚴佛土。得菩提。福德相好說法。俱在修一切善法
上說。一切法皆佛法。而總歸於無我。不出通達無
我法之五眼。可見差別智。不在根本智外。圓滿法
身不在清淨法身外。所謂一切佛法。皆從此經出。
以見此經功德之大。故又重將功德較量。仍點出
般若經名。以見無上菩提。不出般若此經之外。
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德百分
不及一。百千萬億分。乃至算數譬喻所不能及。
將功德較量。點出般若經名。以見徹始徹終更無
二理。即因即果。更無二時。無上菩提。總不出此般
若經名。此外別無善法。因呼空生而告之曰。一四
天下。有須彌山王。三千大千世界。則有億萬須彌
山王矣。以此至高至廣之七寶持用布施。豈非善
法中之至大至廣乎。然而善法不從般若出。則有
漏功德也。善法若從般若出。則全海一漚也。若人
以此般若受持四句。為他人說。則無少法之清淨
法身。無高下之平等法身。豈布施福德可及哉。彌
勒偈云。雖言無記法。而說是彼因。是故一法寶。勝
無量珍寶。
大鐵圍山。高廣二百二十四萬里。小鐵圍山。高廣
十二萬里。須彌山。高三十六萬里。以此名為三千
大千世界。
<other>○化無所化分第二十五</other>
 化無所化道人家  古往今來更不差 
 三昧辨才徒指示  別生一見又拈華 
說度而無度。在菩提得而無得之後。他人見如來
度生。有種種護念付囑。一一見之實事。亦可言無
<pb n="248"/>
滅度乎。為遣此疑。故說雖有種種度生之法。而如
來無我。則法本無法。凡夫為凡夫。則度而無度。方
了實無滅度之案。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
般若智圓。自然眾生見盡。是名度眾生。若離受持
般若外。別欲度眾生。則滯四相矣。
此復申明度生無相之旨。修得真空般若。便為度
生。苟離般若度生。是凡夫之以我為我而未能通
達無我法。總是著相即妄。離相即佛。
上文言以無我修善法。則菩提得而無得。至於度
生。如來現無邊身。說無量法。實實以同體大悲。不
於自己心外見有眾生。如來自性自度。不於眾生
心中見有生死。眾生。本自涅槃。安有眾生如來度
者。即此取相凡夫。如來以佛眼看來。法從緣生。了
無可得。凡夫全體是佛。暫現凡夫之相。說名凡夫
耳。如來無我。誰度眾生。凡夫即非凡夫。有何眾生
可度。
<other>○法身非相分第二十六</other>
 法身非相露真常  野鳥山華共一光 
 本地家風非外得  不勞彈指到家鄉 
須菩提。於意云何。可以三十二相觀如來不。須菩提
言。如是如是。以三十二相觀如來。佛告須菩提。若以
三十二相觀如來者。轉輪聖王。即是如來。須菩提。白
佛言。世尊。如我解佛所說義。不應以三十二相觀如
來。爾時世尊而說偈言。若以色見我。以音聲求我。是
人行邪道。不能見如來。
前言諸相具足。即非具足。是名具足。是相好從無
相中現出。好相原不離法身也。然則觀佛者。見法
身之好相。便可以悟無相之法身矣。但觀字與見
字有別。以相見佛。是以相觀佛也。以相觀佛。則以
相雖非佛。而因此有相以觀無相之妙。須菩提曰。
如是如是。由無相觀相。見相便知無相。如見烟知
火。葢已真見非相之實相。則見諸相即非相。故曰
若以三十二相見如來。則轉輪聖王。亦具三十二
相。循聲逐色。流轉妄識。名為邪道。安可執此以見
正等正覺之如來哉。
轉輪聖王。管四天下。人壽萬歲時出世。七寶自至。
輪寶。象寶。馬寶。女寶。如意珠寶。主兵臣寶。主藏臣
寶。常隨其身。遍照南閻浮提。西瞿耶尼。北＆CB17781;單越。
東弗婆提。常如輪之轉運。故曰轉輪王。以德化民。
故曰聖王。以福業多具三十二相。輪王有四。一金
輪。二銀輪。三銅輪。四鐵輪。
<other>○無斷無滅分第二十七</other>
 無斷無滅本來無  看破塵勞遍界敷 
 即境即心無二法  猶如明月映江湖 
恐人疑修福因。則得相果。不得菩提。修菩提因。則
得菩提。失却福德。故又以斷滅破之。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
佛正教人離相。不教人毀相。只怕人著相。非教人
滅相。前以離相無我顯般若空相。不墮常見。今以
即相修因。顯般若實相。不墮斷見。汝若作是念。與
莫作是念。反覆開喻。俱叮嚀之意。不以具足相得
菩提。是無上菩提之真性。非外相可得也。然離身
相而得菩提。猶有斷滅相。惟於法不說斷滅相。寂
<pb n="249"/>
而常用。用而常寂。總見離相最要。又不可有意離
相。
<other>○不受不貪分第二十八</other>
 不受不貪守自然  黃虀淡飯且隨緣 
 無榮無辱家常事  一種平懷一種玄 
上言不宜斷相以修菩提。此言得菩提。亦不失福
德。
須菩提。若菩薩以滿恒河沙等世界。七寶。持用布施。
若復有人。知一切法。無我得成於忍。此菩薩。勝前菩
薩所得福德。何以故。須菩提。以諸菩薩不受福德故。
須菩提。白佛言世尊。云何菩薩不受福德。須菩提。菩
薩所作福德。不應貪著。是故說不受福德。
前以持經者較。今以得法者較。無非形容佛法之
妙。從前說法。只無我盡之。木知成功在忍。今智理
俱融。人法兩空。得成於忍。入大乘境界。所以勝之。
諸菩薩。非單頂布施。云何者。福所必得。云何不受。
菩薩所作福德。止為利益眾生。故不受福德。心無
望報。受猶不受也。菩薩不受福德。是作而不受。抑
不作不受。不知菩薩所作福德。無自己受用想。雖
受而不貪著。總為利益眾生。非是說斷滅相。不修
諸度也。
無生法忍者。言人本具之性。湛然常住。原無有生。
亦無有滅。故名無生。此一點不斷不滅之靈光。惟
獨自了。不能說以示人。強名曰忍而已。到此境界。
其福德因果。豈布施可及。又豈同凡夫之貪著
耶。
忍有印可意。從受此經而入。忍有安定意。從持此
經而入。王匡石曰。大般若有安受忍。觀察忍。修此
二忍。便得成無生法忍。忍力成。自得無生樂。故云
得成。
<other>○威儀寂靜分第二十九</other>
 威儀寂靜絕三玄  塵塵分開水底天 
 飛錫杖頭懸日月  一毛孔內納三千 
此章是掃去應身不定之迹。指出如來常寂法身。
以示人。
須菩提。若有人言。如來。若來若去。若坐若臥。是人不
解我所說義何以故。如來者。無所從來。亦無所去。故
名如來。
上言不可以相觀。如來不住於有。次言其不說斷
滅。如來不住於無。然不能於法身上。洞徹一源。豈
能解我所說義哉。所謂如來者。不以應化為身。以
法性為身。盡法界是一如如不動之體。本無去來。
其來也。眾生心淨。緣至即現。其去也。眾生心垢。感
畢即隱。譬如水清月現。月亦不來。水濁月隱。月亦
非去。是知法身真佛。體絕去來。以不來故。離一切
法。以不去故。即一切法。若顯現而成四威儀。不過
為化度眾生。現出之迹像。豈所以言如來哉。
<other>○一合理相分第三十</other>
 一合理相原無二  冤親平等道方圓 
 是邪是正體分別  蕩蕩無拘樂自然 
破一合。則破分別。不言而喻。
須菩提。若善男子善女人。以三千大千世界。碎為微
塵。於意云何。是微塵眾。寧為多不。須菩提言甚多世
尊。何以故。若是微塵眾實有者。佛即不說是微塵眾。
所以者何。佛說微塵眾。即非微塵眾。是名微塵眾。
佛說三千大千世界。以喻一一眾生性上微塵之
數。如三千大千世界中所有微塵。一切眾生。聞經
悟道。覺慧常照。趣向菩提。念念不住。常在清淨。如
是清淨微塵。是名微塵眾。聚塵為界。破界為塵。原
無實體。如有實體。便可實說。
應現十方故非一。同依一體故非異。
世尊。如來所說三千大千世界。即非世界。是名世界。
何以故。若世界實有者。即是一合相。如來說一合相。
<pb n="250"/>
即非一合相。是名一合相。須菩提。一合相者。即是不
可說。但凡夫之人。貪著其事。
如來法身。無來無去。猶合三千大千以成一界。如
來法身。現而為應身。有來有去。猶碎三千大千以
為微塵也。如來設此一問。雖問微塵之多。而意顯
界塵之無實性。如來說一合相。正以第一義言。一
真法界。平等圓融。非色相可以摶聚。非心思可以
湊泊。法身之與應身。無後無先。非因非果。有時拈
一塵。而全界宛然。有時現千界。而一塵不立。一即
一切。一切即一。誰為能合。誰為所合。而成一合相
耶。止為凡夫在事相上取著。見謂一切萬法。由分
而合。由多而一。執見五蘊。取其和合。是貪著事。五
蘊和合無實體。總之界歸於塵。無界可取。塵歸於
識。無塵可取。四蘊離念。無心可取。眾生取著。皆由
虗妄分別。見五蘊。不了法空。是法執。取和合。不達
諸法。即我執。二執不忘。故名貪著其事。
無著云。為破色身。故說塵界等。於中細末方便。及
無所見方便。塵甚多者。是細末方便。佛意以界喻
真身。塵喻化身。如來寧說碎為微塵。不說合為世
界。纔說一。早落二三。纔說個合。便成差別。
<other>○知見不生分第三十一</other>
 知見不生雲遮月  忽聞風掃現團圓 
 普天匝地光明朗  照破三千及大千 
此章是示以知見無見之佛知見。而囑菩薩之住
於正見也。
須菩提。若人言佛說我見。人見。眾生見。壽者見。須菩
提。於意云何。是人解我所說義不。不也世尊。是人不
解如來所說義。何以故。世尊說。我見。人見。眾生見。壽
者見。即非我見。人見。眾生見。壽者見。是名我見。人見。
眾生見。壽者見。
如來說一切眾生。皆有佛性。是真我見。說一切眾
生。無漏智性。本自具足。是人見。說一切眾生。本無
煩惱。是名眾生見。說一切眾生。性本不生不滅。是
名壽者見。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
於一切法。應如經中所言。如是知而明理。如是見
而識別。如是信心解悟。如是便不生法相矣。法到
悟時。法便不用。尚有法相乎。故曰即非。曰是名。言
不生法相者。不於法取著也。如來所說。是掃眾生
之見而空之。非標自己之見而立之也。若眾生無
此見。則如來亦無此說矣。總之分別不起。諸相何
自而生。不獨無我相。亦無法相。并非法相亦無。而
無無之見亦無矣。如是知見信解。正所謂如是降
伏。如是安住也。
<other>○應化非真分第三十二</other>
 應化非真包古今  隨緣應世本無心 
 靈机一脉威音外  無口先生晝夜吟 
凡言持受。必兼言為他人說。受持之法。經中說已
詳盡。演說之法。未曾闡明。所以於經末示之。是付
囑處。
須菩提。若有人以滿無量阿僧祇世界。七寶。持用布
施。若有善男子善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。
七寶之福雖多。不如有人發菩提心。受持此經四
句。為人演說。其福勝彼。說法善巧方便。觀根應量。
種種隨宜。是名為人演說。所聽法人。有種種相貌
不等。不得作分別之心。但了空寂如如之心。無所
得心。無取捨勝負心。無希望心。無生滅心。是名如
如不動心也。
無著云。為說法不染故。以有如是大利。故決定演
<pb n="251"/>
說。如是演說。即無所染。
何以故。
佛宜常住世間為眾生說法。何故入涅槃耶。恐人
生疑。故下釋偈。
一切有為法。如夢幻泡影。如露亦如電。應作如是觀。
說經之終。復提醒四句偈等。總是萬法歸空。正申
結諸相非相意。曰不取於相。總結相皆虗妄以了
離相即佛義。曰如如不動。總結無所住心。以了應
住降伏義。又以一切法作六種觀。觀此透徹。自然
空視一切。此中渾是一個阿耨多羅三藐三菩提
心。何弗安住。何待降伏哉。觀即般若妙智。能觀既
是妙智。所觀無非妙境。如是觀。乃了化身即法身。
法身不礙涅槃也。
如夢。如幻。如泡。如影。如露。如電。悟心之人。稱性而
起。無作自成。隨緣而生。緣過即寂。何常有纖毫實
法。可容人住著。悟真空。則不住相觀生滅。則警策
修行。
佛說是經已。長老須菩提。及諸比丘。比丘尼。優婆塞。
優婆夷。一切世間。天。人。阿修羅。聞佛所說。皆大歡喜。
信受奉行。
此在祇園。說經已畢。一切世間。天神。世人。與鬼神
中之兇類。誰不⿰忄⿱目大輪迴苦海。欣然回頭向佛。佛法
感人如此。
記者記經已畢。每說皆大歡喜。信受奉行。葢信受
而不奉行。并信受亦虗。即歡喜何益。世之持經者。
宜於此處力加猛省。

金剛般若波羅蜜經（竟）

<article id="n487">金剛新眼疏經偈合釋</article>

<talk>金剛般若經偈會本敘</talk>

夫金剛般若經者。劈我法之巨斧。啟修證之要關也。
其義深遠。其詞疎雜。非大智無以導其微。豈小慧可
能搆其緒。所以慈氏頌之。無著受之。世親承之。乃致
教流印土。若金烏之𦦨赫扶桑。義闡神州。等玉兔之
光浮雪嶺。義淨法師云。無著菩薩。昔於覩史多天慈
氏尊處。親受八十行頌。又云。能斷金剛。西方乃有多
釋。考其始也。此頌最先。是金剛般若經之有頌。而頌
之出於慈氏者。有明證矣。然義師既知此頌是慈氏
所傳。其所譯頌本。乃云無著造者。蓋命字之誤耳。且
所譯之頌。與菩提留支所譯者校之。猶輪一籌。故令
註疏家。多取留支譯也。今撰新疏。亦用留本。但不同
諸家隨意取舍前後參差。務使經偈相對。勢如合璧。
意旨互通。資並交蘆。逐段銷釋。體皆如此。亦有無偈
者。疏中各出其由。檢閱自知。第慮夫講者依疏並談。
聽者執經無偈。遂令師啟雙戶資獲半珠。得毋便於
講而不便於聽乎。緣製會本弁疏流通。庶後講者聽
者。各有所憑。宛如兩鏡相對一燈中然。不唯齊照互
容。且彼此酷肖焉。將付剞劂。略述此以示鄙意云爾。
旹
乾隆三十年歲次乙酉十一月望前三日
賢宗後學通理謹識

<other>No. 487-1
 金剛般若經偈會本</other>

經　姚秦　鳩摩羅什　譯
偈　元魏　菩提留支　譯
如是我聞。一時。佛在舍衛國祗樹給孤獨園。與大比
丘眾千二百五十人俱。爾時。世尊食時。著衣持鉢。入
舍衛大城乞食。於其城中。次第乞已。還至本處。飯食
<pb n="252"/>
訖。收衣鉢。洗足已。敷座而坐。時。長老須菩提在大眾
中即從座起。偏袒右肩。右膝著地。合掌恭敬而白佛
言。希有。世尊。如來善護念諸菩薩。善付囑諸菩薩。世
尊。善男子．善女人。發阿耨多羅三藐三菩提心。云何
應住。云何降伏其心。
 巧護義應知  加彼身同行  不退得未得 
 是名善付囑 
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。佛告須菩提。諸菩薩摩訶
薩應如是降伏其心。所有一切眾生之類。若卵生．若
胎生．若濕生．若化生。若有色．若無色。若有想．若無想．
若非有想非無想。我皆令入無餘涅槃而滅度之。如
是滅度無量無數無邊眾生。實無眾生得滅度者。何
以故。須菩提。若菩薩有我相．人相．眾生相．壽者相。即
非菩薩。
 廣大第一常  其心不顛倒  利益深心住 
 此乘功德滿 
復次。須菩提。菩薩於法。應無所住。行於布施。
 檀義攝於六  資生無畏法  此中一二三 
 名為修行住 
所謂不住色布施。不住聲香味觸法布施。
 自身及報恩  果報斯不著  護存己不施 
 防求於異事 
須菩提。菩薩應如是布施。不住於相。何以故。若菩薩
不住相布施。其福德不可思量。須菩提。於意云何。東
方虗空可思量不。不也。世尊。須菩提。南西北方四維
上下虗空可思量不。不也。世尊。須菩提。菩薩無住相
布施。福德亦復如是不可思量。須菩提。菩薩但應如
所教住。
 調伏彼事中  遠離取相心  及斷種種疑 
 亦防生成心 
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
 分別有為體  防彼成就得  三相異體故 
 離彼是如來 
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。
 說因果深義  於後惡世時  不空以有實 
 菩薩三德備 
當知是人不於一佛二佛三四五佛而種善根。已於
無量千萬佛所種諸善根。
 修戒於過去  及種諸善根 
聞是章句。乃至一念生淨信者。須菩提。如來悉知悉
見。是諸眾生得如是無量福德。
 戒具於諸佛  亦說功德滿 
何以故。是諸眾生無復我相．人相．眾生相．壽者相。無
法相。亦無非法相。
 彼壽者及法  遠離於取相  亦說知彼相 
 依八八義別  差別相續體  不斷至命住 
 復趣於異道  是我相四種  一切空無物 
 實有不可說  依言詞而說  是法相四種 
 彼人依信心  恭敬生實相  聞聲不正取 
 正說如是取  佛不見果知  願智力現見 
 求供養恭敬  彼人不能說 
何以故。是諸眾生若心取相。即為著我人眾生壽者。
若取法相。即著我人眾生壽者。何以故。若取非法相。
則著我人眾生壽者。是故不應取法。不應取非法。以
是義故。如來常說。汝等比丘。知我說法。如筏喻者。法
<pb n="253"/>
尚應捨。何況非法。
 彼不住隨順  於法中證智  如人捨舡筏 
 法中義亦然 
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法。如來可
說。
 應化非真佛  亦非說法者 
何以故。如來所說法。皆不可取．不可說．非法．非非法。
所以者何。一切聖賢。皆以無為法而有差別。
 說法不二取  無說離言相 
須菩提。於意云何。若人滿三千大千世界七寶以用
布施。是人所得福德。甯為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。
 受持法及說  不空於福德  福不趣菩提 
 二能趣菩提  於實名了因  亦為餘生因 
 唯獨諸佛法  福成第一體 
須菩提。所謂佛．法者。即非佛．法。
 不可取及說  自果不取故 
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說須菩提是樂
阿蘭那行者。以須菩提實無所行。而名須菩提是樂
阿蘭那行。
 依彼善吉者  說離二種障 
佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。
 佛於然燈語  不取理實智  以是真實義 
 成彼無取說 
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。
 智習唯識通  如是取淨土  非形第一體 
 非嚴莊嚴意 
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。須菩提。譬如有人。身如須彌山王。於意云何。是
身為大不。須菩提言。甚大。世尊。何以故。佛說非身。是
名大身。
 如山王無取  受報亦復然  遠離於諸漏 
 及有為法故 
須菩提。如恒河中所有沙數。如是沙等恒河。於意云
何。是諸恒河沙甯為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德勝前福德。
 說多義差別  亦成勝校量  後福過於前 
 故重說勝喻 
<pb n="254"/>
復次。須菩提。隨說是經。乃至四句偈等。當知此處。一
切世間．天．人．阿修羅。皆應供養。如佛塔廟。何況有人
盡能受持讀誦。須菩提。當知是人成就最上第一希
有之法。若是經典所在之處。即為有佛。若尊重弟子。
 尊重於二處  因習證大體 
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。
 彼因習煩惱  此降伏染福  苦身勝於彼 
 希有及上義  彼智岸難量  亦不同餘法 
 堅實解深義  勝餘修多羅  大因及清淨 
 福中勝福德 
須菩提。於意云何。如來有所說法不。須菩提白佛言。
世尊。如來無所說。須菩提。於意云何。三千大千世界
所有微塵是為多不。須菩提言。甚多。世尊。須菩提。諸
微塵。如來說非微塵。是名微塵。如來說。世界。非世界。
是名世界。須菩提。於意云何。可以三十二相見如來
不。不也。世尊。不可以三十二相得見如來。何以故。如
來說。三十二相。即是非相。是名三十二相。須菩提。若
有善男子．善女人。以恒河沙等身命布施。若復有人。
於此經中。乃至受持四句偈等。為他人說。其福甚多。
 能忍於苦行  以苦行有善  彼福不可量 
 如是最勝義  離我及瞋恚  實無於苦惱 
 共樂有慈悲  如是苦行果  為不捨心起 
 修行及堅固  為忍波羅蜜 
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。即生實相。當知是人。成就第一希有功德。世
尊。是實相者。即是非相。是故如來說名實相。世尊。我
今得聞如是經典。信解受持不足為難。若當來世。後
五百歲。其有眾生。得聞是經。信解受持。是人即為第
一希有。何以故。此人無我相無人相無眾生相無壽
者相。所以者何。我相即是非相。人相．眾生相．壽者相
即是非相。何以故。離一切諸相。即名諸佛。佛告須菩
提。如是。如是。若復有人。得聞是經。不驚．不怖．不畏。當
知是人甚為希有。何以故。須菩提。如來說。第一波羅
蜜。即非第一波羅蜜。是名第一波羅蜜。須菩提。忍辱
波羅蜜。如來說非忍辱波羅蜜。是名忍辱波羅蜜。何
以故。須菩提。如我昔為歌利王割截身體。我於爾時。
無我相．無人相．無眾生相．無壽者相。何以故。我於往
昔節節支解時。若有我相．人相．眾生相．壽者相。應生
瞋恨。須菩提。又念過去於五百世作忍辱仙人。於爾
所世。無我相．無人相．無眾生相．無壽者相。
 習彼能學心 
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。是故佛說。菩薩心
不應住色布施。須菩提。菩薩為利益一切眾生故。應
如是布施。如來說。一切諸相。即是非相。又說。一切眾
生。即非眾生。
 修行利眾生  如是故當識  眾生及事相 
 遠離亦應知  假名及陰事  如來離彼相 
 諸佛無彼二  以見實法故  果雖不住道 
 而道能為因 
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
 以諸佛實語  彼智有四種  實智及小乘 
 說摩訶衍法  及一切受記  以不虗說故 
 隨順彼實智  說不實不虗  如聞聲取證 
 對治如是說 
須菩提。若菩薩心住於法而行布施。如人入闇。即無
<pb n="255"/>
所見。若菩薩心不住法而行布施。如人有目。日光明
照。見種種色。
 時及處實有  而不得真如  無智以住法 
 餘者有智得  闇如愚無智  明者如有智 
 對法及對治  得滅法如是  於何法修行 
 得何等福德  復成就何業  如是說修行 
須菩提。當來之世。若有善男子．善女人。能於此經受
持讀誦。即為如來以佛智慧。悉知是人。悉見是人。皆
得成就無量無邊功德。須菩提。若有善男子．善女人。
初日分以恒河沙等身布施。中日分復以恒河沙等
身布施。後日分亦以恒河沙等身布施。如是無量百
千萬億劫以身布施。若復有人。聞此經典。信心不逆。
其福勝彼。何況書寫．受持．讀誦．為人解說。
 名字三種法  受持聞廣說  修從他及內 
 得聞是修智  此為自湻熟  餘者化眾生 
 以事及時大  福中勝福德 
須菩提。以要言之。是經有不可思議．不可稱量．無邊
功德。如來為發大乘者說。為發最上乘者說。若有人
能受持讀誦。廣為人說。如來悉知是人。悉見是人。皆
得成就不可量．不可稱．無有邊．不可思議功德。如是
人等。即為荷擔如來阿耨多羅三藐三菩提。何以故。
須菩提。若樂小法者。著我見．人見．眾生見．壽者見。即
於此經。不能聽受讀誦．為人解說。須菩提。在在處處。
若有此經。一切世間．天．人．阿修羅。所應供養。當知此
處。即為是塔。皆應恭敬。作禮圍繞。以諸華香而散其
處。復次。須菩提。若善男子．善女人。受持讀誦此經。若
為人輕賤。是人先世罪業。應墮惡道。以今世人輕賤
故。先世罪業即為銷滅。當得阿耨多羅三藐三菩提。
 非餘者境界  唯依大人說  及希聞信法 
 滿足無上界  受持真妙法  尊重身得福 
 及遠離諸障  復能速證法 
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。須菩提。若善男子．善女人。於後
末世。有受持讀誦此經。所得功德。我若具說者。或有
人聞。心即狂亂。狐疑不信。須菩提。當知是經義不可
思議。果報亦不可思議。
 成種種勢力  得大妙果報  如是等勝業 
 於法修行知 
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相．人相．眾生相．壽者相。即非菩薩。所以者何。須菩
提。實無有法發阿耨多羅三藐三菩提心者。
 於內心修行  存我為菩薩  此則障於心 
 違於不住道 
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世。當得作佛。號釋
迦牟尼。以實無有法得阿耨多羅三藐三菩提。是故
然燈佛與我授記。作是言。汝於來世。當得作佛。號釋
迦牟尼。何以故。如來者。即諸法如義。若有人言。如來
得阿耨多羅三藐三菩提。須菩提。實無有法。佛得阿
耨多羅三藐三菩提。須菩提。如來所得阿耨多羅三
藐三菩提。於是中無實無虗。是故如來說。一切法皆
是佛法。須菩提。所言一切法者。即非一切法。是故名
<pb n="256"/>
一切法。
 以後時授記  然燈行非上  菩提彼行等 
 非實有為相  彼即非相相  以不虗妄說 
 是法諸佛法  一切自體相 
須菩提。譬如人身長大。須菩提言。世尊。如來說。人身
長大。即為非大身。是名大身。
 依彼法身佛  故說大身喻  身離一切障 
 及徧一切境  功德及大體  故即說大身 
 非身即是身  是故說大身 
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法名為菩薩。是
故佛說。一切法無我．無人．無眾生．無壽者。須菩提。若
菩薩作是言。我當莊嚴佛土。是不名菩薩。何以故。如
來說。莊嚴佛土者。即非莊嚴。是名莊嚴。須菩提。若菩
薩通達無我．法者。如來說名真是菩薩。
 不達真法界  起度眾生意  及清淨國土 
 生心即是倒  眾生及菩薩  知諸法無我 
 非聖自智信  及聖以有智 
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
 雖不見諸法  非無了境眼  諸佛無種實 
 以見彼顛倒 
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說。諸
心皆為非心。是名為心。所以者何。須菩提。過去心不
可得。現在心不可得。未來心不可得。
 種種顛倒識  以離於實念  不住彼實智 
 是故說顛倒 
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
 佛智慧根本  非顛倒功德  以是福德相 
 故重說譬喻 
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸
相具足。
 法身畢竟體  非彼相好身  以非相成就 
 非彼法身故  不離於法身  彼二非不佛 
 故重說成就  亦無二及有 
須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
 如佛法亦然  所說二差別  不離於法界 
 說法無自相 
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
 所說說者深  非無能信者  非眾生眾生 
 非聖非不聖 
須菩提白佛言。世尊。佛得阿耨多羅三藐三菩提。為
無所得耶。佛言如是。如是。須菩提。我於阿耨多羅三
<pb n="257"/>
藐三菩提乃至無有少法可得。是名阿耨多羅三藐
三菩提。
 彼處無少法  知菩提無上 
復次。須菩提。是法平等。無有高下。是名阿耨多羅三
藐三菩提。以無我．無人．無眾生．無壽者。修一切善法。
即得阿耨多羅三藐三菩提。須菩提。所言善法者。如
來說即非善法。是名善法。
 法界不增減  淨平等自相  有無上方便 
 及離及漏法  是故非淨法  即是清淨法 
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德百分
不及一。百千萬億分。乃至算數譬喻所不能及。
 雖言無記法  而說是彼因  是故一法寶 
 勝無量珍寶  數力無似勝  無似因亦然 
 一切世間法  不可得為喻 
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
 平等真法界  佛不度眾生  以名共彼陰 
 不離於法界  取我度為過  以取彼法是 
 取度眾生故  不取彼應知 
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王即是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。
 若以色見我  以音聲求我 
 是人行邪道  不能見如來 
 非是色身相  可比諸如來  諸佛唯法身 
 轉輪王非佛  非相好果報  依福德成就 
 而得真法身  方便異相故  唯見色聞聲 
 是人不知佛  以真如法身  作是識境故 
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
 不失功德因  及彼勝果報 
須菩提。若菩薩以滿恒河沙等世界七寶。持用布施。
若復有人知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
 得勝忍不失  以得無垢果  示勝福德相 
 是故說譬喻  是福德無報  如是受不取 
 是福德應報  為化諸眾生  自然如是業 
 諸佛現十方 
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
 去來化身佛  如來常不動  於是法界處 
 非一亦非異 
須菩提。若善男子．善女人。以三千大千世界碎為微
塵。於意云何。是微塵眾寧為多不。須菩提言。甚多。世
尊。何以故。若是微塵眾實有者。佛即不說是微塵眾。
所以者何。佛說。微塵眾。即非微塵眾。是名微塵眾。
 世界作微塵  此喻示彼義  微塵碎為末 
 示現煩惱盡 
世尊。如來所說三千大千世界。即非世界。是名世界。
<pb n="258"/>
何以故。若世界實有者。即是一合相。如來說。一合相。
即非一合相。是名一合相。須菩提。一合相者。即是不
可說。但凡夫之人貪著其事。
 非聚集故集  非唯是一喻  聚集處非彼 
 非是差別喻  但隨於音聲  凡夫取顛倒 
 非無二得道  遠離於我法 
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也世尊。是人不
解如來所說義。何以故。世尊說。我見．人見．眾生見．壽
者見。即非我見．人見．眾生見．壽者見。是名我見．人見．
眾生見．壽者見。
 見我即不見  無實虗妄見  此是微細障 
 見真如遠離 
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
 二智及三昧  如是得遠離 
須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。
 化身示現福  非無無盡福  諸佛說法時 
 不言是化身  以不如是說  是故彼說正 
 非有為非離  諸如來涅槃 
何以故。
 一切有為法  如夢幻泡影 
 如露亦如電  應作如是觀 
 九種有為法  妙智正觀故  見相及於識 
 器身受用事  過去現在法  亦觀未來世 
 觀相及受用  觀於三世事  於有為法中 
 得無垢自在 
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。

金剛般若經偈會本（終）

<other>No. 487-2
 金剛新眼疏經偈合釋
通敘大意</other>

真空不空。妙有不有。妙有不有。有而性常自空。真空
不空。空而性常自有。遮照無礙。存泯自由。不可得而
思議者。其惟實相歟。因而有空。緣空而有。緣空而有。
回萌蘖於焦芽。因有而空。挽狂惡於醉象。聖凡俱益。
大小同軌。亦不可得而思議者。其惟金剛般若經歟。
故我正覺。肇彼祗園。當食時而入城。情忘精舍。乞食
已而還處。念絕人寰。是固以無所住心。隨緣而安住
也。至若食訖收緣。洗足敷座。一念不動。諸法皆空。是
又以無所動心。自然而降伏也。如是則降心住心之
旨。已昭然於敘分中矣。正宗分中。諸家異判。或依無
著分住。或依天親斷疑。或依梁昭明逐分銷釋。或依
功德施因著立破。同中有異。異中有同。苟能得意忘
言。無煩說非道是。然羣盲摸象。不妨隨摸異說。三獸
渡河。亦許緣渡自知。今依本經次第淺深。分為四分。
第一略明降住生信分。第二推廣降住開解分。第三
究竟降住起修分。第四決定降住成證分。第一分中。
首自須菩提見佛舉止。驗佛威儀。在在無非護念。時
時咸彰付囑。極口稱讚為眾表揚。第恐妄擬聖境。反
招畫鵠之譏。為憐初步。敬陳住降之請。於是世尊重
讚善哉。深印其說。是猶欲其於著衣持鉢。去來行坐
時。薦取世尊護念付囑意耳。其奈出廐良駒。已搖鞭
影。傳經沉疾。須設治方。故世尊誡聽許說。而當機唯
<pb n="259"/>
然承旨也。夫菩薩以二利得名。降住從悲施入手。悲
則能所雙寂。滅度一切眾生。而無度相。施則內外俱
空。徧行一切檀度。而無住心。無住心則覺心可住。無
度相則妄心可降。降心住心。略明如是。第以布施一
法。通乎上下。恐謂下濟眾生。可以不住生相。上供諸
佛。豈可不住佛相。故問以可以身相見如來不。空生
因問得悟。如來進示提持。不惟應化非真。乃至果報
身相。亦不應住。以凡所有相。皆是虗妄故也。然義意
既漸入深微。而章句亦倍增玄妙。於是問答激揚。啟
發淨信。展轉徵釋。結示增修。至云知我說法。如筏喻
者。則如來為眾解粘去縛之意已深切矣。然既遣之
又遣。不合有得有說。為防斯疑。故爾致問。當機答以
得無定得。說無定說。則二乘隨法生取之堅執已搖
動矣。法執既破。淨信斯生。因為校量持福。以終一章
之義也。第二推廣降住開解分中。初約小乘因果以
明降心者。為其無我也。無我則無念。無念則有相皆
離。心無可降。是真降心。次約大乘因果以明住心者。
為其無法也。無法則無執。無執則是法不住。覺元不
昧。是真住心。自是校況持福。請名奉持。為義略周。而
又進示說法無說。塵界非界。化相非相者。葢為淨除
餘疑開廣知見。所以四句功德。雖恒沙身命布施。未
足為校焉。緣茲當機深解。感悟涕泣。歎信解功德。第
一希有。驗當來有斯。倍更為難。以能離一切相。即名
諸佛故耳。如來欲令聞讚發心。見賢思齊。故以如是
如是而印許之。復以不驚不怖不畏者而證成之。其
次又以般若非般若。例明忍辱非忍辱。佛意葢以六
度萬行。一切俱非。故總結之曰。菩薩應離一切相發
心。不應住色等生心。應生無所住心也。前此教以不
住色等布施者。亦斯意耳。欲遮深疑。具示五語。為助
妙解。雙陳兩喻。良以有住行施。則永沈長夜。故以如
人入暗喻之。無住行施。則徑達彼岸。故以如人有目
喻之。然此推廣分中。少示降心。多示住心者。以覺心
如主。妄心如客。但使覺心安住。自令妄心不興。亦如
主人若悟。客邪不得其便也。至此顯示經功。生福與
滅罪齊驅。校量持福。供佛兼承事莫及。總以是經義
不可思議。果報亦不可思議。但辦肯心。必不相賺。解
分極旨。盡於是矣。第三究竟降住起修分中。重舉發
菩提心者。謂信解之後。發起修習菩提心也。雖蒙開
示。已解降住之宗。未歷真修。莫究降住之實。故重問
云何應住。云何降伏。其意葢欲究竟所解。以造其實
耳。答降心中。而有略明．詳示二義。略明中。教以如前
所解。而究竟之故仍約度生無度。顯久行即修故。詳
示之中復分為四。第一得記離相。第二感報離相。第
三修因離相。第四知見離相。第一得記離相。雖事在
然燈。與前解分中取意不同。前為遣所授法以明無
住。故問其於法有所得不。此為遣能受法以示降伏。
故問以有法得菩提不。答以無法。印以無法者。以有
法則不契真如。佛不與記。無法乃適符如義。佛始與
記。葢以如來者。即諸法中如如不動義也。是知如來
於菩提樹下。得成菩提。亦緣實無有法。雖曰實無有
法。亦非一向永寂。故進示以所得菩提。無實無虗。無
實故。說有不有。說空不空。故無妨如來說一切法。無
虗故。說有不有為妙有。說空不空為真空。為欲顯示
真空妙有。故無妨說皆是佛法。恐猶未了。仍復申明。
故曰一切法非一切法。名一切法。此又如來於正說
降心法中。兼示中道第一義耳。第二感報離相者。謂
法身性具。可說無得。報體修成。甯與同倫。為防斯疑。
故重拈解分中。身如須彌山王之喻。而云譬如人身
長大。此當機先所已悟。故纔聞舉處。便劈空欄住而
自釋也。第三修因離相中。先約度生遣相。言菩薩亦
如是者。謂菩薩非菩薩。亦如大身非大身是也。是知
彼若起心作言。我當度生。則是以菩薩自負。却非真
實菩薩。以彼若知實無有法。乃可名為菩薩。彼既作
<pb n="260"/>
言自負。故斥以不名也。至云是故佛說等者。乃承引
如來已向所說。皆為顯示二無我理以證成之。次約
嚴土遣相中不名菩薩準上可知。以彼若於嚴土之
時。通達無我無法者。乃許其為真是菩薩。以有二空
之智。決定成佛故。第四知見離相中。既一佛而通具
五眼。則是本惟一見。隨緣而成五見。其猶開池引月。
因池之異。而說月之異。若決堤通水。則又以池之一。
而說月之一。應知異固非異。一亦非一。以月例見。見
豈有定相哉。既一知而悉知眾心。義似有體。其奈眾
心虗妄。三際叵得。是雖知而本無所知。知豈有實相
哉。據此則佛知佛見。尚無定實。況夫未到佛地。妄知
妄見。固知其為徹體虗妄。不待降伏矣。答住心中。亦
有略明．詳示二義。略明中。滿界寶施。其福似多。而如
來問心多不者。良以行布施時。有住相不住之異。住
相則福德有實。不可言多。以有漏故。不住則福德無
故。可說為多。以無漏故。然此修分之中。略明降心。仍
約度生無度。略明住心。仍約布施無住者。為顯行解
相應。所謂如是而解。如是而修。如目與足。如是而見。
如是而行也。詳示之中。亦分為四。一見佛無住。二聞
法無住。三得果無住。四修因無住。第一見佛無住。義
似複前而有二意不同。一兼正不同。二化報不同。兼
正不同者。以信分中。明不可以身相見如來。而解分
中。明不可以三十二相見如來。其意皆是兼為釋疑。
非正示降住之文。今則正示住心。此兼正不同也。化
報不同者。謂前二說身說相。初無具足之言。次有四
八之數。明知其為應化之身。今身相皆以具足見稱
者。應指實報之身。葢必萬德莊嚴方稱具足。以具足
即圓滿義也。而又言非具足者。以既屬因感。即是緣
起。緣起無性。豈真具足。意顯其不應住耳。第二聞法
無住中。先明說者無住。言如來雖已隨機說法。皆以
無緣而應。實不預為作念。我今當為說何等法。是雖
終日說法。而實無所住矣。次明聞者無住。而言彼非
眾生者。以既信無住。即名無佛故。又云非不眾生者。
以雖名為佛。但是理具故。徵釋中。言既非眾生。而又
名為眾生者。謂佛以能信即佛說非。解修未極說是
也。第三得果無住者。準前信分云。無有定法。名阿耨
菩提。解分亦云。實無有法。得阿耨菩提。是當機之所
已知。而今復以所得菩提。為無所得為問者。葢為印
證前語。以便觀察修習故也。如來印證。而云無少法
可得者。以還復舊時性。無有一法新故。第四修因無
住中。而云是法平等。無有高下者。乃申明上文無少
法可得之意。以引生下文無我修善得菩提義也。意
謂是法平等。無有高下。而現見生佛判然者。以凡夫
有我。不得正覺。二乘不修。失於正等。菩薩修而不具。
未及無上。佛以無我。異凡夫之不覺。名曰正覺。佛以
修善。異二乘之偏枯。名曰正等。佛以具修一切善法。
異菩薩之有上。名曰無上。故云即得阿耨等也。恐聞
善法二字。又起有法之疑。故又以即非．是名遣之。修
分之旨。至此已極。因為校量持福。以發行人勝進之
意焉。第四決定降住成證分中。乃有三義。一降心離
相。二住心無住。三結歸問意。初中略明降心。亦約度
生無度。而與前文逈異。謂前約菩薩。未得決定。是勉
而行之。此約佛地。已得決定。是安而行之也。詳示降
心。復有二義。一觀相離相。二離相亦離。觀相離相中。
問雖同於解分。而所為不同。謂前為防疑。此為破見。
葢當機歷承開示。相似心空。未免欲立心空之見。觀
其答處。頓改前轍。其意以但自無心。則見色非干色。
一切色是佛色矣。佛既不斥其非。未全非也。但恐其
相似心空。未得決定。故以輪王三十二相。而勘驗之。
當機果是脚跟不穩。而云不應以三十二相觀如來。
所謂依悕似曲纔堪聽。又被風吹別調中也。佛既不
印其是。未全是耳。又恐其前無新證。退失故居。歷覽
二際。自生艱險。故惟說偈以示離色離聲。且授之以
<pb n="261"/>
把穩生涯也。離相亦離者。以上示離相。乃為遣取相
之執。若更起離相之執。何異從冥入冥。故文中兩誠
莫作是念。葢恐其以盲引盲。致令一類發菩提心者。
說諸法斷滅。成焦芽敗種。墮一闡提。佛亦難救。所謂
甯使著有如須彌山。不使著空如芥子許也。略明住
心中。亦以不住施福為言。然與前有異。以前文但顯
不住福多。啟發修習之心。此中的指得忍菩薩。決定
不受福德。有志決定者。亦知取法可爾。詳示住心中。
亦有二義。一正報無住。二依報無住。正報無住者。謂
如來內證不變之體。外現隨緣之用。來去坐臥。一味
隨緣。故曰如來者。無所從來。亦無所去。故名如來。是
知如來正報。尚不應住。降斯已還。豈應有所住乎。次
明依報無住者。謂界既可析。塵又可合。則塵界俱非
實有。但凡夫之人。貪著其事。而入理菩薩。宜應無所
住矣。又上文詳示降心中。佛以一切諸見束為斷常
二見。二見不生。一切皆盡。是為決定降伏。此中乃以
一切諸法。束為依正二報。二報不住。一切俱空。是為
決定安住。結歸問意者。準前兩番請問。皆以住心在
前。降心在後。兩番開示。皆以住心在後。降心在前。其
意以妄心久熾。覺心乍興。乍興則力微。久熾則功著。
功著則降不容緩。故在前。力微則住不宜速。故在後。
今當開示已竟。亦先結降心。後結住心。結降心者。以
前兩答降心。皆令度生無我。且言若菩薩有我人等
相。即非菩薩。恐謂說由心生。如來既說人有我等相。
見。則是如來心中。先有我等相見。為防斯疑。故曰若
人言佛說我見人見眾生見壽者見。乃至云。是人不
解如來所說義。以如來說我非我。是名為我。既所說
尚惟是名。能說心中。豈先有我等相見。如谷答嚮。元
無作者。此約決定無我以結。至云於一切法。應如是
知。如是見等者。由前歷示降心之法。今其應於一切
降心法中。如是由知而見。由信而解。信解之後。漸次
究竟。以至決定降伏。則并前所說降心之法。心中亦
復不生。此約決定無法以結。然此心中我等相見。及
於法相。俱屬微細深惑。此既不有。尚有何妄。故此結
歸。應前云何降心問也。結住心中。而言滿無量僧祗
世界寶施。不及持說此經者。以不得此經。不成無住
行故。又恐謂受持無住易。演說無住難。故徵其云何
為人演說。而示以不取於相。良以一切有為。總如夢
事。眠時似有。寤時實無。況夫色陰如幻。無而忽有。受
陰如泡。虗而無實。想陰如影。托外物現。行陰如露。乘
夜氣生。識陰如電。假明暫發。一一皆是無常。法法總
歸滅盡。作如是觀。自然不取於相。如如不動。此約決
定無住。應前云何應住問也。流通中。當機全身擔荷。
餘眾隨分受益。三草二木。各得增長。故云皆大歡喜。
謂喜其成佛有分。非常喜也。信謂忍其教。受謂領其
理。奉則遵教循理。行則自行化他。夫如是則慧水常
流。法脈永通。盡塵劫而不滯。利萬彚而無遺矣。（理）也
無知。謬承師印。向雖歷參多席曾未得聞是經。既在
持誦之餘。用心研究。又於講演之際。加意尋討。將陳
斯疏。尚冀資成。澄觀補處之偈。妙契大聖之心。依經
求偈。偈得經而詞暢。藉偈通經。經因偈而義明。緣茲
合釋。用此濟美。未善兩論。不敢強同。仍以乍異舊說。
恐泥先聞。故總以新眼名之。賜覽者願少留意。
 歸命本尊佛  演說微妙空  解空第一者 
 常隨眾聖賢  願以大威神  祐我成斯疏 
 隨喜并見聞  承此開新眼 

<other>No. 487-3
 金剛新眼疏經偈合釋懸示</other>

京西山敕建香界寺傳講沙門通理謹述
將釋此經。預建章門。夫雜華嚴飾。為諸經中王。賢首
清涼。乃一家之祖。十門通經。萬世標準。雖依法隨人。
<pb n="262"/>
開合不定。而忘言得意。會理無殊。故今解釋此經。略
變其式。而為六門。一翻譯前後。二宣說時處。三教乘
攝屬。四因緣所為。五受持感通。六釋題解文。
第一．翻譯前後者。以經是佛說。文屬梵言。翻梵成夏。
必得其人。出譯憑時。乃堪取信。此經前後翻譯。閱有
六師。
<other>一姚秦鳩摩羅什譯</other>
姚秦。譯經時也。後秦姚氏。建都長安。為別前秦符氏。
故稱姚秦。鳩摩羅什。譯主名也。具云鳩摩羅什婆。此
翻童壽。以童年有耆德故。（開元釋教錄云。一名鳩摩羅耆婆者。外國製名。多以
父母為本。什父鳩摩羅炎。母字耆婆。故兼取為名）。祖居印土。家世相國。其父
以聰敏見稱。避位出家。遊學龜茲。龜茲王聞。以女逼
而妻之。乃生於什。什處胎日。母增慧辯。如舍利弗處
胎相類。什生。母即出家。得證初果。什年七歲。亦俱出
家。從師受經。日誦千偈。九歲隨母到罽賓。依名德法
師槃頭達多。習小乘經論。十二歲。其母攜還。至月氏
北山。有羅漢見而異之。謂其母曰。此子當善守之。如
過三十五不毀戒。度人不減毱多。若破戒者。止可為
才明儁藝法師而已。又到沙勒國。見佛鉢。遂頂戴之。
俄念鉢重。即不能勝。失聲下之。母問其故。即以唯心
之義答之。及還龜茲。名葢諸國。至於四圍五明諸論。
陰陽星算等術。莫不窮微盡奧。後從卑摩羅叉學十
誦律。又從須利耶蘇摩。咨稟大乘。乃知從前學小之
非。於是傳習大乘。廣求要義。有頃。什母預知龜茲運
衰。辭往天竺。進證三果。臨行謂什曰。方等深教。當闡
秦都。但於自身。少有不利。奈何。什曰。菩薩之行。利物
亡軀。果其大化得行。雖當鑪鑊無恨。乃留住龜茲。止
王新寺。後又到罽賓。為其師槃頭達多。具說一乘妙
義。達多感悟。反禮什為大乘師焉。自是道播西乾。聲
流東震。當此土前秦符堅。建元九年。異星現於西域
分野。太史奏曰。當有大德智人。入輔中國。堅曰。朕聞
龜茲有羅什。襄陽有道安。得非此二人耶。於是先致
道安。後遣驍騎將軍呂光。率兵七萬伐龜茲。致什至
西涼。光聞符堅為姚萇所弑。乃自據涼土。即三河王
位。什亦留止。萇即位。亦聞師名。屢請。呂光不允。萇卒。
子興立。復請不允。光卒。子隆立。姚興伐涼。請什至長
安。待以國師之禮。當弘始三年時也。因見舊譯經論。
率多不與梵本相應。乃集沙門八百餘人。新譯經論
九十八部。凡三百九十餘卷。所譯此經。名金剛般若
波羅蜜。什臨滅。集眾謂曰。自以闇昧。謬充翻譯。若所
傳無謬。當使焚身之後。舌根不壞。後果如之。是知師
舌。與如來廣長舌相。等無有異。所以此經六譯。而時
所宗尚。皆弘秦本。今疏依之。（細尋什師行狀。自古紀載不同。愚先註法華指
掌。但據大成。今見譯經圖紀。及釋教錄所載。不惟與大成不符。即二書亦遞相齟齬。至於金剛蒙引所載。益難
考稽。是疏且約圖紀教錄斟酌去取。恐有未妥。故述此以俟博覽者教之）。
<other>二元魏菩提留支譯</other>
後魏元氏。初都恒安。南遷洛陽。後遷鄴。凡十三帝。一
百五十五年。為別前魏曹氏。故稱元魏。菩提留支。此
云覺希。北印土人也。徧通三藏。妙入總持。志在弘法。
廣流視聽。以魏永平之歲。至止洛京。宣武下敕。慇勤
敬勞。處之永甯大寺。供待甚豐。七百梵僧。並皆周給。
敕留支為譯匠。創翻十地論。厥初命章。宣武親自筆
受。然後方付沙門僧辯等。訖盡論文。佛法隆盛。英俊
蔚然。相從傳授。孜孜如也。自是翻譯不輟。至永熈三
年。洛京遷於漳鄴。留支亦至鄴翻譯。前後近三十年。
始從洛陽宣武帝永平元年。終至鄴都孝靖帝天平
二年。所出經論。共三十九部。一百二十七卷。所譯此
經。名同秦本。經有五種不同。一起問不同。以魏本有
四問。一問云何發心。二問應云何住。三問云何修行。
四問云何降心。秦本則合問發於問住。該問修於問
降。葢以能住便能發。能降乃能修故。二有無不同。以
魏本於後半卷內。有爾時慧命須菩提。乃至云眾生
眾生者。如來說非眾生。是名眾生一段。秦本原無。乃
<pb n="263"/>
後人依襄陽石刻補入。葢什師譯漏也。三答問不同。
以秦本後半卷內。有佛問須菩提。可以三十二相觀
如來不。而須菩提答以如是如是。以三十二相觀如
來。至魏本則答以不以相見。葢留師秪知隨順前文。
不知空生前後見異。雖後之四譯皆爾。而本疏以秦
本為是。四詳略不同。此有二處。一魏本偈云。若以色
見我。以音聲求我。乃至云法體不可見。彼識不能知。
共有八句。秦本唯取前四句。以八句中前四句反顯。
後四句正明。餘四譯皆倣魏本。什師以反顯足明。故
略後義。二秦本偈云。一切有為法。如夢幻泡影。如露
亦如電。應作如是觀。唯有六喻。魏本則有九喻。餘之
四本。亦倣魏譯。什師以六喻雖略。約義可攝諸法。九
喻雖詳。約義亦不出此。且四句難收。故不盡取。五立
分不立分不同。以魏本分此經為十二分。前後五譯
皆不立分。今秦本三十二分。乃梁昭明立。此五之外。
仍有小異者。義則大同。不具述。
<other>三陳朝真諦譯</other>
陳氏莅朝。都建業。始自武帝永定元年。終至後主禎
明三年。凡五主。共三十三年。譯經緇素三人。真諦其
一焉。梵名波羅末陀。本西印土優禪尼國人。婆羅門
種。姓頗羅墮。景行澄明。器宇清肅。風神爽拔。悠然自
遠。羣藏廣部。罔不厝懷。志在弘通。隨方利物。於梁武
帝太清二年屆都邑。武帝面伸禮敬。安置於寶雲殿。
自是傳翻經教。不羨奏時。更出新文。有逾齊日。無何
梁季崩亂。所懷不果。雖復翻譯。栖遑靡託。逮陳武帝
永定二年。乃還返豫章。又上臨川晉安諸郡。雖傳經
論。道缺情離。遂欲泛舶往楞伽修國。道俗虔請。結誓
留之。權停南越。至文帝天嘉四年。楊都建元寺。僧宗
法淮僧忍等。遠浮江表。親承訪問。諦欣其來意。為翻
攝大乘等論。首尾兩載。又至梁安郡。欲返西國。為太
守王萬賖所請。暫留海隅。後以泛舶西引。遇風瓢還
廣州。適逢刺史歐陽穆公頠。延住制止寺。請翻新文。
諦顧此業緣西還無指。乃對沙門慧愷等。翻廣義法
門經。及唯識論等。後穆公薨。世子紇重為檀越。相續
翻譯。按諦於梁代所出經論總十一部。梁末入陳。復
出三十八部。其所譯此經。名亦同於秦本。經有四種
不同。一起問不同。以秦本唯二問。一問云何應住。二
問云何降心。陳本則有三問。一問發菩提心行菩薩
乘云何應住。二問云何修行。三問云何發起菩薩心。
淮餘本皆末問降心。或真諦誤釋降心為發心耳。二
有無不同。此有二處。一秦本前半卷內。於我從昔來。
所得慧眼。未曾得聞如是之經下。別無徵釋之文。陳
本則加何以故。世尊說般若波羅蜜。即非般若波羅
蜜。故說般若波羅蜜三句。魏本唯有前二句。餘本全
無。疑是衍文。二同魏本。此有無不同也。第三答問不
同。此亦二處。一同魏本。二者秦本於若以色見我之
偈後。直接須菩提汝若作是念。如來不以具足相得
菩提一段。中無別文。陳本則加須菩提於意云何。如
來可以具足相得菩提不。乃至云如來不以具足相
得菩提一段。葢如來前說色見聲求不得。恐執此又
墮斷見。故急埽之云。汝若作是念等。疑是真諦不論
此義。強為聯合。置此一段。仍依什譯為是。第四詳略
不同。亦同魏本。此外小異大同。不悉。
<other>四隋朝笈多譯</other>
隋國號。楊氏御極之稱也。始於文帝。終於煬帝。二主
共三十七年。文帝姓楊名堅。弘農華陰縣人。其父楊
忠。仕北周有功。封隋國公。忠卒。堅襲爵。後繼周即位。
建都長安。國號大隋。故稱隋朝。笈多略稱也。具云達
摩笈多。此翻法密。南天竺羅囉國人。剎帝利種。姓虎
氏。年二十三歲。往中天竺耳出城黃華色伽藍出家。
二十五歲。方受具戒。受具之後。徧歷西域大小乘國。
廣見博聞。藝業內充。後於迦臂施國。遇北路商人。聞
說大支那國。三寶興盛。遂結契來遊。䟦涉積年。更歷
<pb n="264"/>
諸國。隨所至處。不斷講說。於開皇十年。來屆瓜州。初
契同徒。或留或沒。獨顧單影。悲喜交集。尋蒙帝旨。延
入京師。處之名寺。供給豐沃。初與崛多共參備譯。迨
仁壽之末。崛多以緣他事。流擯東越。自是專主傳譯。
及焬帝定鼎東都。敬重彌隆。敕於洛水南濵上林園
內。置翻經舘。始從大業初年。終於大業末歲。譯大方
等善住意等經。金剛般若等論。共九部計四十六卷。
並文義澄潔。華質顯暢。今詳釋教錄。九部內無此經
名。唯彥琮笈多傳云。初笈多翻金剛斷割般若波羅
蜜經一卷。及普樂經十五卷。未及練覆。值偽鄭淪廢。
不暇重修。據此乃是後人搜訪傳流。因斷割過質。故
以能斷易之。目曰金剛能斷般若波羅蜜經。譯對梵
文。語多倒詞。意雖不乖佛旨。習乃有背時機。句且難
尋。義應莫曉。葢即彥琮所謂未及練覆。不暇重修之
故。然以餘本求之。亦皆小異大同。存之在藏。為備參
考。倘餘本有疑未決。亦可取之旁通。厥功不泯。略此
述成。
<other>五唐玄奘法師譯</other>
大唐李氏。都長安。自高祖武德元年。至開元十八年。
兼天后代。凡一百一十三載。譯經緇素。三十七人。唯
玄奘為最。玄奘本名褘。俗姓陳氏。陳留人也。漢太邱
長陳仲弓之後。曾祖欽。後魏上黨太守。祖康。北齊國
子博士。食邑周南。子孫因家。又為緱氏縣人也。父惠。
英潔有雅操。隋大業中。拜江陵令。解纓而返。有四男。
奘最小。其次兄長捷。先出家。住東都淨土寺。以奘少
罹窮酷。攜以獎之。十一歲得度出家。其後隋氏失御。
天下沸騰。昆季相𢹂。屆於京邑。住莊嚴寺。洎唐武德
元年。國基草創。兵甲尚興。京城未有講肆。又從兄入
蜀。歷席聽講。年滿二十。即於成都受具。自後徧參諸
方。咸罄其旨。乃自惟曰。余周流吳蜀。爰逮趙魏。未及
周秦。遇有講筵。率皆登踐。雖已布之言。蘊積胸襟。而
未吐之詞。解籤無地。若不輕生狥命。誓往華胥。焉能
具覿成言。用通神解。於是於貞觀三年。奮志西征。遠
歷多國。誠重勞輕。履險若夷。既達印土。無倦諮籌。師
承戒賢。論制惡見。印土學人。咸仰盛德。討論一十七
周。遊覽百有餘國。當此土貞觀十九年。正月二十四
日。還屆京師。見帝於洛陽宮。談敘真俗。無爽帝旨。帝
曰。自師行後。朕奉為穆太后。於西京造弘福寺。將來
梵本。可就翻譯。既承明命。遂返西京。廣集碩學名德
沙門靈潤等五十餘人。即於是年五月。開演梵文。翻
譯大菩薩藏等經論。自是翻譯無輟。訖於麟德元年。
總出大小乘經律論等。七十五部。一千三百三十五
卷。所譯此經。名能斷金剛般若波羅蜜。與秦本起問
相似。一問云何應住。二問云何修行。三問云何攝心。
葢攝之與降。皆治伏義。但多中閒一問。又秦本唯說
四相。此說八想。謂有情想。命者想。士夫想。補特伽羅
想。意生想。摩納婆想。作者想。受者想。葢相即所想。但
四八開合稍異。又秦本言如來者。即諸法如義。而此
言如來者。即是真實真如增語。即是無生法性增語。
即是永斷道路增語。即是畢竟不生增語。其與秦本
答問不同。亦同魏本。而色見聲求偈亦八句。偈後加
文。亦與陳本小異。後偈九喻。亦同魏本。餘皆大同秦
本。但浮演之文過多。似未若什本直捷。令人樂讀耳。
<other>六唐義淨法師譯</other>
義淨齊州人。俗姓張。字文明。齠齔之年。辭親出家。徧
詢名匠。廣探羣籍。仰法顯之雅操。慕玄奘之高風。有
志西遊。未能諧願。暨登具之後。誓期必往。於是於咸
享二年。三十有七歲。初結同志。數滿十人。洎乎泛舶。
餘皆退罷。唯淨堅心。奮志孤行。備歷艱險。漸達印土。
所至之境。皆洞言音。凡遇王臣。咸蒙禮重。鷲峯鷄足
鹿苑祇園佛境靈跡。皆親瞻仰。憩那爛陀。禮菩提樹。
凡所遊歷。三十餘國。往來問道。出二十年。於天后證
聖之元。乙未仲夏。還至河洛。將梵本經律論近四百
<pb n="265"/>
部。并金剛座真容一鋪。舍利三百粒。天后敬法重人。
親迎於上東門外。洛陽緇素。備設幢幡。兼陳皷樂。在
前導引。敕於佛授記寺安置所將梵本。并令翻譯。初
共于闐三藏實义難陀譯華嚴經。久視已後。方自翻
譯。權輿於天后久視元年庚子。投筆於睿宗景雲二
年辛亥。歷福先寺．西明寺．薦福寺等處。總出經律論
五十六部。凡二百三十卷。所譯此經。名同奘本。起問
處亦同。其與秦本不同者。秦本於若是經典所在之
處。即為有佛。若尊重弟子下。別有請名奉持一段。魏
陳隋奘四本。大略皆同。此本則直接說法無說。塵界
非界。現相非相等文。而乃將請名奉持。移於聞經悲
泣。歎昔未聞之下。其意葢以說經未久。不合突然請
名。必是空生自歎。從昔未聞是經。因知非常。故爾請
問。雖似有理。但與五譯相違。恐是臆見。非佛本旨。又
秦本於色見聲求偈後。恐其立斷滅見。故誡以莫作
是念。如來不以具足相得菩提。以若作是念。恐令發
菩提心者。說諸法斷滅。承上接下。似為得理。而魏陳
隋奘四本。雖各添餘文。亦大同小異。至此本則直問
發趣菩薩乘者。其所有法。是斷滅不。既與什譯不符。
視餘本亦似有缺。其餘文義大同奘本。而刪去浮詞。
尤得什師之妙。翻譯前後竟。
第二．宣說時處者。以如來法不浪施。因機而說。機有
生熟。說有前後。是故一代聖教。說分三時。<other>第一日出
先照時</other>為圓頓大根眾生。轉無上根本法輪。名為直
顯教。令彼同教一乘人等。轉同成別。譬如日出。先照
須彌山等諸大高山。其所說經。即是華嚴．梵網等也。
<other>第二日昇轉照時</other>先總後別。
總者此轉照。時為下中上三類眾生。轉依本起末法
輪。名為方便教。令彼三乘人等。轉三成一。譬如山地
有高下。故照有先後。別者。於此一時中。復分三轉。謂
初轉．中轉．後轉也。
初轉時者。謂佛初於鹿苑。為鈍根下類眾生轉小乘
法輪。名為隱實教。令彼凡夫外道。轉凡成聖。譬如日
昇。轉照黑山。其所說經。即是提胃．阿含等也。中轉時
者。謂佛次於中時。為中根一類眾生。轉三乘法輪。名
為引攝教。令彼二乘人等。轉小成大。譬如日昇。次照
高原。其所說經。即是深密．方廣等也。後轉時者。謂佛
次於後時。為利根上類眾生。轉大乘法輪。名為融通
教。令彼權教三乘。轉權成實。譬如日昇。然後普照一
切大地。其所說經。即是妙智．般若等也。
<other>第三日沒還照時</other>為上上根眾生。轉攝末歸本法輪。
名為開會教。令彼偏教五乘人等。轉偏成圓。譬如日
沒還照高山。其所說經。即是法華．涅槃等也。
然此經既屬般若。應在後轉時說。但般若有八部。謂
大品。小品。放光。光讚。道行。勝天王。文殊問。金剛。唐譯
為六百卷。四處十六會說。一王舍城鷲峯山七會（山中
四會。山頂三會）。二舍衛國給孤獨園七會。三他化天摩尼寶
藏殿一會。四王舍城竹林園白鷺池側一會。此經則
第二處第九會。第五百七十七卷。單部別行。世所共
見。文出大部。或有未知。故此分別。令悉源委。餘部別
行。亦準此知。唯仁王般若一部。不在其數。然時處既
已分明。而宣說的出金口。憑茲翻譯。尤為可信。
第三．教乘攝屬者。此復有二。一辨教。二分乘。辨教者。
謂西域東夏。弘闡之流。於一代聖教。或合為一教。或
開為二三。再開之而至四五。人兼緇素。凡有一十八
家。甲順乙違。難盡他宗。事精理備。無越賢首。因依賢
宗諸祖。略述五教。
一小乘教。亦名愚法二乘教。異大乘故。逐機設故。隨
他語故。說諸法數一向差別。以其揀邪正。辨聖凡。明
因果。分欣厭。然其所說法數。惟七十五。但說人空。不
明法空。縱說法空。少不明顯。唯依六識三毒。建立染
淨根本。未盡法源。故多諍論。
二大乘始教。亦名分教。但明諸法皆空。未盡大乘法
<pb n="266"/>
理。故名為始。但明一切法相。有成佛有不成佛。故名
為分。廣談法相。少及法性。其所云性。亦是相數。說有
百法。決擇分明。故少諍論。
三終教。亦名實教。謂明緣起無性。一切皆如。定性二
乘。無性闡提。悉當成佛。方盡大乘至極之說。故名為
終。以稱實理。故名為實。多談法性。少及法相。其所云
相。亦會歸性。盡大乘說。故無諍論。
四一乘頓教。但一念不生。即名為佛。不依地位漸次
而說。如思益經云。得諸法正性者。不從一地至於一
地。楞伽云。初地即為八。乃至無所有何次等。既不同
前漸次修行。亦不同後圓融具德。故立名頓。總不說
法相。唯辨真性。一切所有。唯是妄想。一切法界。唯是
絕言。五法（名。相。妄想。正智。如如）。三自性（緣起。妄想。成）皆空。八識二無
我俱遣。訶教勸離。毀相泯心。生心即妄。不生即佛。亦
無佛無不佛。無生無不生。如淨名默住等。別為一類
離念機故。亦為對治空有俱存。三種著相人故。
五圓教。統該前四。圓滿具足。一位即一切位。一切位
即一位。十信滿心。即攝五位成等正覺。故名為圓。所
說唯是無盡法界。性海圓融。緣起無礙。相即相入。如
因陀羅網。重重無際。微細相容。主伴無盡。十十法門。
各攝法界。
今此經者。正屬始教。以般若一往屬空宗故。兼屬終
頓。如云是法平等。無有高下。既無有高下。則一切眾
生。悉當成佛。即終教義。又云。離一切相即名為佛。既
離相即佛。則不依地位漸次而說。即頓教義。若以一
音說法。隨類各解。亦通於圓。如云。當知是經義不可
思議。果報亦不可思議是也。
分乘者。謂教義有淺有深。被機有勝有劣。微細分之。
品類實繁。大略收錄。乘行有三。一聲聞乘。依四諦法。
慇懃精進。欲速出三界。自求涅槃。如羊車。二辟支乘。
依因緣法。慇勤精進。求自然慧。樂獨善寂。深知諸法
因緣。如鹿車。三大乘。對上二小乘為言。亦名菩薩乘。
依六度法。勤修精進。求一切智等。利益天人。度脫一
切。如牛車。然有權有實。若住相之行因果歷別。則名
為權。若無住之修。因果該徹。則名為實。此經屬菩薩
乘。實一分攝。以空生兩番請問。俱為發菩提心者起
見。且經中始終具示降心離相。住心無住義故。
又三乘之外。前加人天。後足佛乘。名為五乘。言人天
乘者。依戒善禪定之法。求下界五欲。及上界淨妙之
樂。如最小之車（法華經火宅喻云。乃至不與最小一車。猶不虗妄。葢譬人天也）。言佛
乘者。依萬行因華。嚴一乘道果。如大白牛車。此經屬
佛乘攝。如文云。菩薩為利益一切眾生故。應如是布
施（檀含萬行）。又云。此經為發最上乘者說故。若以此攝彼。
雖人天不遺。以是法平等。無有高下。一切眾生。皆當
成佛。餘可準思。教乘攝屬竟。
第四．因緣所為者。謂教深乘廣。足發深省。再辨因緣。
以資勝解。然因緣有二。一總二別。總謂。如來一代聖
教。無非為一大事因緣。所謂欲令眾生。開示悟入佛
知見故。別則別就當經。略為十種因緣。
第一為示降心住心法故。良以覺心妄心勢如漢賊。
妄心不降而覺心難住。覺心不住而妄心難降。是故
覺心要住。妄心須降。為此雙示。一得兩成。如世尊食
時入城。乞已還處。正示不住一法。而覺心常住。食訖
收緣。洗足敷坐。正示不起一念。而妄心自降。第以如
來境界。初心莫擬。為此說經。令其言薦。第二為破
我執法執障故。良以我法二執。凡小病源。凡夫依之
而起煩惱。小乘因之而成所知。輪轉生死。礙正知見。
如夢如醉。不自覺知。佛為破此。因說是經。如云。無我
相．無人相．無眾生相．無壽者相。如是語類。皆為破我
執也。又云。無法相。亦無非法相。如是語類。皆為破法
執也。第三為斷現行種子疑故。良以一翳在眼。亂
華起空。片疑介心。萬妄馳性。約已起當起。而障現未
之勝解。或疑理疑事。竟成煩惱之根本。無智自解。唯
<pb n="267"/>
佛能釋。故說此經。通為遮斷。如經中當機有問。如來
為答者。皆為斷現行之疑。如來反徵。於意云何等。皆
為斷種子之疑。又在當時。皆為現行。謂佛智鑑機。知
其已起故。望後世總名種子。謂假彼空生。利及將來
故。第四為轉重業輕業報故。良以假使百千劫。所
作業不亡。因緣會遇時。果報還自受。惟有懺悔力。乃
能得除滅。然懺悔之力。此經最大。故爾宣說。令知受
持。如經云。若有人受持讀誦此經。若為人輕賤。是人
先世罪業。應墮惡道。以今世人輕賤故。先世罪業。即
為消滅。當得阿耨菩提。據此則是轉當來重報。而以
現前輕報抵之。至於轉輕全消。經雖無文。義則必然。
以重業既輕受。輕業應不受故。第五為顯行解必
相應故。良以超凡入聖。以信解為入門。從因至果。緣
修證取實效。是故有解無行。必墮狂慧。有行無解。定
落有為。故此經於信解之後。當機重問住降。葢自覺
信解雖成。習氣難除。對境起念。住降莫致。而如來答
降心仍約度生無度等。答住心仍約不住施福等言
者。乃欲其漸次修習。務令行與解相應耳。第六為
顯空有無礙義故。良以真空不空。妙有不有。由不達
真空義故。二乘逃形於界外。由不達妙有義故。凡外
沉迹於域中。各住一邊。俱違中道。為此說經。顯無礙
義。如經云。如來所得菩提。於是中無實無虗。乃至云。
所言一切法者（總該空有）。即非一切法（謂說空不空。說有不有故）。是名
一切法（謂說空不空為真空。說有不有為妙有。故無妨假立名字。說為一切法）。如是語
類。皆為顯空有無礙義也。第七為救知見立知弊
故。楞嚴云。知見立知。成無明本。知見無見。斯即涅槃。
無漏真淨。是知金屑雖貴。落眼成塵。因明立所。萬法
從生。依妄生妄。積迷成迷。不唯無功。反成大過。為救
此弊。因說是經。如經云。如來有肉眼不等。乃至云。過
去心不可得。現在心不可得。未來心不可得。是佛知
佛見。尚不應立。況夫未到佛地。日燈隙明者哉。第
八為遣即相離相見故。言即相觀佛。固為常見。離相
觀佛。尤墮斷滅。均為不見佛性。終成凡外種族。今說
此經。為令雙遣。如經云。若以三十二相觀如來者。轉
輪聖王。即是如來等。遣即相見也。又云。須菩提。莫作
是念。如來不以具足相故。得阿耨菩提等。遣離相見
也。第九為破依正二報相故。夫受報以根身為正。
器界為依。根身乃四大假和。器界以眾微積聚。總屬
緣生。皆為幻妄。眾生不知。認為實有。執我執法而輪
轉於中。保之守之而莫由出離。為破此相。因說是經。
如經云。若有人言。如來若來若去。若坐若臥。是人不
解我所說義等。是知如來應身。尚自無實。況夫眾生
色身。豈當有據。又云。善男子善女人。以三千大千世
界。碎為微塵。乃至云。一合相者。即是不可說等。此則
世界總相。尚非實有。況夫隨業所感別相。勢若燈輪。
甯可堅執。第十總示我法二空觀故。言總示者。以
前之九種。展轉生起。以此經兩番請問。皆為降心住
心。故有第一。住降之要。首在破執。故有第二。執欲破
而疑惑潛生。故有第三。信未立而業報卒至。故有第
四。業報既轉。正解斯成。行與解違。終難契入。故有第
五。欲契真空。不外妙有。故有第六。空有無礙。任運修
行。歷位漸證。中途多滯。故有第七。不滯中途。攀仰妙
果。即相離相。均非實證。故有第八。縱獲實證。證亦不
住。現身而不住身相。令眾生知根身唯妄。攝界而不
住界相。令眾生悟器界非真。故有第九。如是九種別
義。遞互相資。門門可入。皆為方便。設於是中。懼不速
成者。總以二空觀門濟之。無弗克理。如經云。佛說我
見人見眾生見壽者見。即非我見人見眾生見壽者
見。是名我見人見眾生見壽者見。此示我空境也。又
云。於一切法。應如是知。如是見。如是信解。不生法相。
須菩提。所言法相者。即非法相。是名法相。此示法空
境也。又云。云何為人演說。不取於相。如如不動。此示
能觀智也。又云。一切有為法。如夢幻泡影。如露亦如
<pb n="268"/>
電。應作如是觀。此示以智對境。理易顯而觀易成也。
此經正屬空宗。且約二空言之。密示俱空。非顯了說。
如我法纔言即非。又云。是名。以即非即是二空。是名
則空亦不立非俱空乎。灌頂直解云。始教中空宗。亦
是密說頓門。此之謂也。如是十種因緣。前九為別。隨
機各入故。後一為總。總能成彼故。總別合論。又統為
一大事因緣。細尋於此。不待披文而勝解成矣。因緣
所為竟。
第五．受持感通者。因緣既深。教起亦大。未知受持讀
誦。有何感通。故授此門。以為有志修行者勸。然感應
靈跡。莫可殫述。今依灌頂直解。擇其馴雅者錄之。直
解云。受持者。僧如法藏。聞仙樂而往樂[邱-丘+(看-目)]。尼如淨真。
覩寶蓮而生上品。（法藏。隋時僧。居酈州寶室寺。寫金剛經百卷。壽至九十九歲。臨終陞
座。說偈別眾。空中彌陀佛現。仙樂幢旛。引往西方）。（○淨真。唐時尼。居長安積善寺。誦金剛經十萬徧。語弟子曰。
是五月內。十度見佛。兩度見寶蓮華。吾已生上品矣。遂逝。男如孫老翁。坐石不飢。
女如吳道媼。龕身長髮。（唐政和中。真州石匠孫翁日持此經三卷。後同二十餘人。
入山鑿石。山忽崩。盡喪其中。經二十年。郎鑿到此。見翁端坐石窟。語曰。始因食一酥餅。至今不飢不渴。還家取
經視之。上有一孔。恰如餅狀）。（○現果錄云。媼吳氏。濟寗人。隨夫唐某至松江。年四十三。長齋持經六載。四十九
時。忽告人曰。吾將逝矣。經云。金剛不壞身。可留身三年。驗之。乃說偈曰。風捲雲霧散。明月碧團圓。了然無罣礙。
池內現金蓮。沒後龕身。三年啟視。果不壞。頂髮長一寸。提督梁公。遂為漆身。建庵供奉。額曰坐化）。惡如
任氏脫劒樹之苦。趙妻解蟹山之冤。（唐龍朔中。任五娘暴死月餘。托
夢弟妹曰。我好食肉。殺害禽畜。活魚作鱠。今受刀山劍樹地獄之苦。可將我遺下戶資。求淨土寺寶獻大師。寫
金剛經七卷。即脫身上七刀之苦。弟妹依囑。圓時。復夢來謝）。（○趙妻者。泗州趙璧妻李氏也。氏亡。璧及第歸。夢
氏來語曰。奴在生。每於蟹出之時。買作醉蟹。恣意食噉。今墮蟹山地獄。羣蟹鉗咬。晝夜難當。乞將房奩變賣。為
奴寫經流通。乃可救拔。璧如其言。完夕。夢妻謝曰。承斯脫苦生天矣）。畜如螺螄送經。蟒
蛇聽法。（唐王待制。船至漢江。風浪擊作。遂將平昔所持經本投中。遂得風息浪靜。後至鎮江。見舟尾百
步許。有物似毬狀。使漁者取之。乃無數螺螄。團成一毬。剖之。外濕內乾。視中即向所投經也）。（○唐武德間。陳昭
江陵人。長齋誦經。時有大蟒來聽。經畢即退。鄰人力昌。疑而殺之。暴卒。托夢於妻曰。蟒願聽經百卷。可以昇騰。
只少七卷。被殺不甘。懇為寫經七卷。誠⿰言奉七徧。彼得生天。乃放捨此事矣。妻如其言。子遂出家。名為僧護。大興
佛法）。又若自持則箭不能傷。教誦則鬼不能縛。（唐富陽徐⿰王巳。為
府吏。一夜賊劫其家。綑⿰王巳在箭垛上。射之不著。問有何術。⿰王巳曰。每日五更。持金剛經三卷。方入公門。曾無間斷。
別無他術。賊聞釋放。並回心出家）。（○唐王陀。染瘴疾。發心每日念金剛經五卷。一日。見二鬼曰。王令追汝。且止
念經。陀聞之。念經益[虔-文+ㄆ]。鬼莫近。少頃又見一鬼報曰。念經善人。王令權放。自是晝夜受持。壽延九旬）。施捨
則起死回生。隨喜則脫畜還人。（宋紹興間。宋承信。秀州華亭縣人。患翻胃
病。百藥無效。一夜夢梵僧謂曰。汝施金剛經千卷。病苦可除。信寤。即捐資行施。其病漸瘥）。（○宋蘇州朱進士。遊
虎邱寺。值佛印禪師講一切有為法四句偈。聞之甚喜。次午睡去。夢二吏引五人同行。朱亦隨後。到一家厨房。
桶內有湯。五人俱飲。朱思經偈。渴亦欲飲。吏呵曰。聽佛法人。不可飲此。乃驚覺。訪之彼家。厨養六犬。內一死者。
朱遂棄業持經。壽八十九。八月十五日立化。臨終偈曰。八十九年朱翁。兩手劈破虗空。脚下踏着白雲。立化菩
提樹東。如斯感應。備在本傳。普勸來學。幸勿自輕。況此
經猶如佛母。譬同金剛。信願熏修。定成智種。受持感
通竟。

<other>No. 487</other>
<sarticle>金剛新眼疏經偈合釋卷上</sarticle>
六．釋題解文。二。一總釋名題。二別解文義。初二。一
經題。二譯人。初。
金剛般若波羅蜜經
釋此經題。略作三法。一能所作對。二分別義相。三
為存古式。能所作對者。通題八字。能所具有四對。
一能詮所詮對。二能到所到對。三能揀所揀對。四
能喻所喻對。能詮所詮對者。謂理不自明。必得義
以析之。義不自顯。必得經以詮之。是則經為能詮。
上七字為所詮。能到所到對者。以梵言波羅蜜。此
云彼岸到。譯隨梵言。為語仍倒。若依此方順義迴
文。合云到彼岸。是知般若為能到。涅槃彼岸為所
到也。能揀所揀對中。復具兩重。一揀諸經。二揀當
會。揀諸經者。以佛說修多羅藏。通名為經。若不揀
別。恐濫前後所說。故以般若揀之。見者即知非餘
經故。則般若為能。餘經皆所。揀當會者。般若一會
所說。經分八部。皆帶般若之名。若不揀別。恐濫餘
部。故加金剛二字揀之。見者即知非道行．光讚等
故。則金剛二字為能。餘部皆所。能喻所喻對者。以
般若理微。劣機難入。取像金剛。庶有發明。故法華
<pb n="269"/>
云。諸有智者。要以譬喻而得開悟。是知金剛為能
喻。般若為所喻。分別義相者。先釋所詮。次釋能詮。
釋所詮中。首言金剛者。梵言䟦折羅。亦云嚩左羅。
天帝所有。力士所執。金中最剛。故以金剛名之。其
體最堅。一切無能壞。其用最利。能壞於一切。如涅
槃云。譬如金剛。無能壞者。而能碎壞一切諸物。無
著云。金剛難壞。金剛能斷。又晉武帝起居注云。武
帝十三年。燉煌有人。獻金剛寶。生於金中。色如紫
石瑛。狀如蕎麥。百鍊不銷。可以切玉如泥。是知堅
利之極也。用此為喻。喻下般若。不知般若者。可以
準思。般若。正翻為慧。智度論云。因位名般若。果位
名智。是則慧為智之因。智為慧之果。纂要疏云。若
依大品經。若字通智慧二義。故智與慧。名義少殊。
體性無別。刊定記釋云。此明字界字緣。若字是字
界。般那都為緣。若以般為緣。助於若字。則名為慧。
若以那為緣。助於若字。則名為智。常途亦有不分。
以智即是慧。慧即是智。故般若二字。一往翻為智
慧。如法華云。我所得智慧。微妙最第一。是果中亦
名為慧。又云。色力及智慧。斯等皆減少。是因中亦
名為智。既有教可憑。今亦不分。然譯主不翻。仍存
梵言者。以尊重故。金剛鎞云。般若者。眾生之心。有
實相觀照之殊。實相者。心本無相。以遠離虗妄。真
實有體。不可破壞。無相之相。強名實相。此亦即是
心體。可同金剛之堅。觀照者。心本非照。以遠離分
別。真明皎然。有執皆破。無照之照。強名觀照。此亦
即是心用。可同金剛之利。法喻合明。故云金剛般
若。以斯命名。葢欲眾生。即金剛之堅利。識般若之
體用。因中破執。依實相而起觀照。果中證理。依觀
照而契實相。如珠發光。光照珠體。故知下之涅槃
彼岸。即是究竟實相。曾無一法從外來者。楞嚴云。
圓滿菩提。歸無所得。於此可見。波羅蜜。譯梵為華。
迴倒為正。已於能所作對中明。今約此方正語釋
之。刊定記云。彼岸即是涅槃。為對生死之此。故號
涅槃為彼。到之一字。義兼事．理。若於因中。信知本
有實相般若。依之而起觀照般若。觀照功極。當下
執空。頓悟實相般若。即是到於彼岸。此理到也。若
於既悟。之後自覺習氣難除。雖曰執空。任運還起。
對境逢緣。力不自由。由是重起觀照。抵對妄習。加
以六度萬行。漸次磨礪。果到妄盡理圓。始稱究竟
彼岸。此事到也。學般若者。切忌以悟為證。自滯中
途。纂要云。離生死此岸。度煩惱中流。到涅槃彼岸。
今疏云。執空妄盡。即是度煩惱耳。又永康云。西域
風俗。所作究竟。皆云到彼岸。據此則是稱讚般若。
以此經所詮般若。於諸般若中。為最勝故。釋能詮
者。即是經字。梵語修多羅。或云修妬路。或云蘇怛
覽。約義翻為契經。喫謂契理契機。以能上符佛理。
下叶人心故。經謂貫穿攝持。以能貫穿所應說義。
攝持所應度生故。若按西域修多羅。一名而召四
實。謂聖教．席經．井索．線也。古德見此方聖教稱經。
遂半取席經。為順兩方聖教之義。又恐濫於儒道
之經。故上以契字揀之。若通作梵言說者。應云欲
底修多羅。以欲底翻為契故。不翻井索及線者。有
二意。一別指彼物故。二此方不貴故。或言經者常
義。謂過去諸佛已說。現在諸佛今說。未來諸佛當
說。三世無能易故。或言經者法義。謂菩薩依之成
佛。二乘依之迴心。眾生依之發意。一切皆應遵故。
此經是佛所說。非餘四人。合上所詮。理應信受。為
存古式者。復有四義。一辨虗實。二判離合。三成比
量。四明題法。辨虗實者。但言金剛。不知所喻何法。
但言經字。不知所詮何義。二皆為虗。般若波羅蜜
為實。判離合者。經是能詮屬體。般若能生信．發解．
起行．證果屬用。經上加即字。持業釋也。又金剛般
若等。是所詮實法得勝之義。經之一字。是能詮虗
<pb n="270"/>
文得劣之義。密下加之字。依主釋也。又經非般若。
以能詮般若。名般若經有財釋也。又般若乃大部
之名。此既別行。仍稱般若者。以相近故。隣近釋也。
若謂般若有二。二即般若。亦通帶數。若謂金剛是
喻。般若是法。舉法及喻。比類發明。亦通相違。成比
量者。般若是有法。無能破者。能破一切宗。因云體
最堅。用最利故。同喻如金剛。異喻如餘金。明題法
者。立題之法。通有七種。謂人法喻三。單複具足。今
是法喻為題。經題竟。二譯人。
姚秦三藏法師鳩摩羅什譯
姚秦者。譯經朝代。若論正統。當言東晉。以譯經在
秦。故以秦朝紀之。揀異前秦符氏。故曰姚秦。乃後
秦姚興在位時也。三藏法師者。譯主德號。三藏者。
經律論也。法師二字。義兼兩利。若以三藏聖法。為
自宗師。則是自利。若以三藏聖法。師範人天。則是
利他。譯主兼二。故總以三藏法師稱之。鳩摩羅什
者。譯主發諱。華梵行實。詳見第一門中。譯者易也。
易梵語成華言也。總釋名題竟。
二別解文義三。一序分。二正宗分。三流通分。此
是道安法師所判。凡屬佛經。無論豐約。皆準此科。
以其冥符西域。理應今古通遵。初二。一證信序。二
發起序。
初證信者。謂說聽時處。主伴分明。證是佛說。令人
生信故。亦名通序。諸經通有故。亦名經後序。佛說
經時。未有此序。既說之後。結集建立故。建立此序。
有因有意。建立因者。謂佛於將涅槃時。阿難愁惱。
阿泥樓豆謂言。汝是持佛法人。且須裁抑。當詣佛
所。咨問後事。阿難言。云何後事。阿泥樓豆告曰。汝
問佛在世時。以佛為師。佛滅度後。以誰為師。佛在
世時。依佛而住。佛滅度後。依誰而住。佛在世時。惡
性比邱。佛自調伏。佛滅度後。如何調伏。佛在世時。
說法度生。佛滅度後。結集法藏。一切經首。當置何
語。阿難承教。一一咨問。佛告阿難。我滅度後。當以
戒為師。依四念處住。惡性比邱。默而擯之。一切經
首。當置如是我聞。一時。佛在某處。與某大眾若干
等語。建立意者有三。一斷疑。二息諍。三異邪。斷疑
者。謂如來滅後。結集法藏時。阿難陞座。感身相好
如佛。眾起三疑。一疑佛重起說法。二疑他方佛來。
三疑阿難成佛。一說此言。三疑頓斷故。息諍者。謂
阿難與眾。德位相等。若不推從佛聞。則諍論起。故
唱此言。顯是佛說。羣諍自息故。異邪者。西域外道
經初。多置阿憂二字。今言如是等。為異彼故。
如是我聞。一時。佛在舍衛國祗樹給孤獨園。與大比
邱眾千二百五十人俱。
準智度論。此段具六種成就。以六緣缺一。教則不
興。興則必具。故云成就。首言如是。即信成就。以信
者言如是。不信者則言不如是故。論云。佛法大海。
信為能入。故居其首。華嚴云。信為道元功德母。長
養一切諸善法。是故根力善法。皆以信為首也。若
連下我聞。則是指法之詞。謂如是之法。我從佛聞
也。次言我聞。即聞成就。以聾者無聞佛不與說故。
我者揀他。顯是自己親聞。非私淑讀古者類故。聞
謂耳根發識。聲在可聞處。作心欲聞。即便得聞。今
唯言我。不言耳識等者。葢是廢別從總。以我為一
身之總故。又雖言我聞。實不計我。以阿難此時。已
證四果。已達我空故也。經云願樂欲聞。佛乃有說。
故云成就。楞嚴云。此方真教體。清淨在音聞。欲取
三摩提。實以聞中入。是故七聖財中。亦以聞為財
也。三言一時者。時成就也。一者始終究竟之謂。時
者遷流轉變之法。體是不相應行。或否或泰。皆可
言時。今云一者。應是清泰之時。以否則說聽不能
究竟。不得稱一故。不紀歲月者。以如來說法。通乎
上下。滅後結集。達於遐邇。約上下延促不等。約遐
<pb n="271"/>
邇紀歷不同。歲月難稽。故惟言一時。葢即取說無
異座。聽無異席。二俱究竟。為一時也。古德云。時節
若至。其理自彰。法華云。今正是其時。時為如實說。
則時之所關。亦大矣哉。四言佛者。即主成就。具云
佛陀耶。此云覺者。謂自覺覺他覺圓滿故。異彼凡
夫二乘及與菩薩。以凡夫不自覺。二乘不覺他。菩
薩覺不滿。故讓如來獨擅其名。若以本經釋義者。
自覺則無有定法。名阿耨菩提。覺他則滅度一切
眾生而無度相。覺滿則離一切相。即名為佛。的指
其人。即本師釋迦文也。此法唯佛能證．唯佛能說。
餘則不能。故讓佛為主。又設若無佛。望前則信無
所歸。聞無所從。時唯虗度。望後則眾無所依。處亦
空陳。是知餘五成就。皆賴主成就耳。五言舍衛等。
即處成就也。舍衛亦名舍婆提。新云室羅筏悉底。
葢五天梵音不同。此云豐德。或云聞物。以國豐四
德。為物所聞故。四德者。謂欲塵．財寶．多聞．解脫也。
義淨三藏。譯為名稱大城。亦聞物義。此城在中印
土憍薩羅國。今但言舍衛者。以南印土。亦有憍薩
羅國。恐濫彼故。此總處也。下乃別處。祗園者。祗陀
太子所施樹也。祗陀。此云戰勝。是波斯匿王太子。
生時王征外國。戰勝而還。因以為名。園中樹木。是
其所施。故名祗樹。給園者。給孤獨長者所施園也。
長者本名須達多。是波斯匿王大臣。或名須達拏。
此云善施。以好善行施為名。給孤獨。是其德號。給
周給也。幼而無父曰孤。老而無子曰獨。長者善施。
又偏能周給此二。世美其德。故以此稱。買園建舍。
長者為主。故云給孤獨園。按刊定記引云。波斯匿
王。有一大臣。名須達多。為兒聘婦。躬至王舍城。寄
止長者刪檀那家。刪檀那中夜而起。莊嚴舍宅。營
辦餚饍。須達問言。欲請國王為婚姻之會耶。答言。
非也。為欲請佛。須達聞已。身毛皆豎。復問何等名
佛。刪檀那即為備述佛之功德。須達喜。問佛在何
處。刪檀那言。今在迦蘭陀竹林精舍。時須達多一
心念佛。忽然天明。見有光明。即尋光處。至城門下。
佛神力故。門自開闢。尋路而往。爾時如來。出外經
行。須達見已。歡喜踴躍。不知禮法。時首陀天化作
四人。至世尊所。接足禮拜。胡跪問訊。右繞三匝。却
住一面。須達見已。依而行之。世尊即為說法。須達
聞已。得證初果。乃請佛言。唯願臨顧至舍衛城。受
我微供。佛言。卿舍衛國。頗有精舍。能容我眾共居
止否。須達多言。必見垂顧。便當營辦。爾時世尊。默
然受請。令舍利弗同往舍衛。指授處所。唯太子園。
可容佛僧。於是須達躬詣太子。議買其園。太子戲
曰。能以金甎布地。即賣與卿。須達即出金藏。為磚
布地。太子感發。并樹施之。共搆精舍。請佛及僧於
中住止。此猶略述。廣如涅槃．賢愚等經。及四分律．
西域記說。今說此經。即在此處。設無此處。佛僧何
依。六成就中。此亦叵少。依真諦記。住處有二。一境
界處。為化俗故。即舍衛也。二依止處。為統僧故。即
祗園也。善見論云。舉舍衛令遠人知。舉祗園令近
人知故。六言與大比邱等。即眾成就也。與者共義。
顯聽非一人。復有所共之眾故。人非泛常。故名為
大。依纂要有二義。一名高。謂稱譽廣遠。是人皆知。
到處皆聞故。二德重。謂行業[懨-猒+火]隆。外現聲聞。內祕
菩薩故。然此二義。亦互相資。以德重故顯名不浪
得。以名高故顯德是實有。是則名德俱大。故總以
大稱。比邱名含三義。一破惡。謂修戒定慧。能破見
思煩惱惡故。二怖魔。謂魔王驚怖。恐出三界。損其
黨故。三乞士。謂離四邪命。乞食資身。利檀那故。翻
一遺二故存梵名。五不翻中含多不翻。和合名眾。
謂多人共住。事理俱和。事和則戒同持。見同解。利
同均。身同住。口無諍。意同悅。理和則擇滅無為同
證。設不爾者。雖多非眾也。千二百五十人者。佛初
<pb n="272"/>
成道。度憍陳如五人。次度三迦葉波。兼徒總一千。
次度舍利弗。目犍連。各兼徒一百。次度耶舍長者
子五十人。經舉大數。故減五人。此等皆向修異道。
空無所獲。遇佛得證。感恩不捨。為常隨眾也。非無
餘眾。意準流通中知。不具敘。證信序竟。
二發起序。
發起者。乞食往復。食訖敷坐。默示住降。發起正說
故。亦名別序。別在當經故。亦名經前序。未說經前。
先以相顯。引發上根。密令當機故。
爾時。世尊食時。著衣持鉢。入舍衛大城乞食。於其城
中。次第乞已。還至本處。飯食訖。收衣鉢。洗足已。敷座
而坐。
爾時者。大眾成就機感盈前時也。機感盈前。不得
不說。說不遽說。必待請問。故爾默示住降。以發當
機之問端也。世尊者。十號之一。成實論云。具上九
號。為物欽崇。故曰世尊。天上人間所共尊故。食時
者。人間飯食時也。按金剛蒙引。約十二時。分四食
分。丑寅卯三。諸天食分。辰巳午三。人間食分。未申
酉三。畜生食分。戌亥子三。鬼神食分。今論乞食。且
約辰時為言。此有二意。一者當日初分。求乞易得。
不惱自他故。二者乞已還園。正當巳時。如常齋法
故。著衣者。著僧伽黎衣。以律載。凡入王宮。及陞座
說法。聚落乞食。應著此故。持鉢者。持四天王所獻
紺瑠璃鉢。以是維衛佛所遺之法器故。又佛必著
衣持鉢者。亦是為眾作軌。寓有四意。一異俗。二揀
外。三肅己。四益他。異俗者。在家著樂。多尚錦衣寶
器。縱恣身心。出家異彼。以身所著衣。唯許麤疎麻
布。手所持鉢。唯許鐵瓦二器故。揀外者。外道盲修。
躶形捧飯。致招訶醜。僧眾揀彼。以伽黎著身。不至
躶露如畜。應器持手。不至摶食似鬼故。肅己者。衣
像水田。著之則身有所矜。不敢妄行。鉢唯應量。持
之則心有所限。無復過貪故。益他者。有威可畏。有
儀可仰。生他敬信故。入者。由遠及近。自外向內。纂
要云。園在城東南五六里。故須入也。舍衛乃中印
名都。故稱為大。準西域記云。國周六十餘里。內城
周二十里。智度論云。居家九億。據此則地廣人稠。
亦可以大城稱之。乞食者。為欲顯示頭陀功德。令
放逸者。知慙愧故。準纓絡女經。說化佛身。如全段
金剛。無生熟二藏。涅槃云。如來之身。非雜食身。今
云乞食者。利益他故。又佛教比丘離四邪命。乞食
自活。故自乞食。所謂有諸己而後求諸人也。若準
纓絡經說。佛自乞食。有十種意。避繁不引。今略取
三意。一折伏餘眾憍慢故。二憐愍障閡眾生故。三
顯示不應畜積故。折伏憍慢者。以佛為王種。出世
成佛。尚爾乞食。何況餘眾。豈可自生憍慢而不行
乞。憐愍障礙者。如婦女受制老病無能等。不得見
佛。不得行施。皆名障礙。佛為愍此。自行乞食。令其
得見。隨便行施。示不應畜者。以末法僧倫。多事畜
積。致于非法。佛慧預知。因示乞食。令知畜積。法所
不應。於其城中者。已到舍衛。正當人民等居住處
也。次第者。挨門沿戶。無所揀擇。必如此乞者。依纂
要有五意。一．內證平等理故。謂佛性平等。無有高
下。凡小未證此理。遂於眾生見有差別。佛既證此。
一體同觀。以不見有貧富等相。故能次第而乞。二．
心無貪慢故。無貪則不趣富貴。無慢則不傲貧賤。
持心平等。慈無偏利。故能次第。無所揀擇。三．表顯
威德故。以小乘律中。不許入惡象家。恐彼損害。不
許入婬女沽酒家。恐生染心。以其無有威德。故爾
禁制。佛乞不爾。故次第也。四．破二乘分別心故。如
大迦葉捨富乞貧。意在令生福德。須菩提捨貧乞
富。意在不欲惱他。各有遮限。皆為分別。佛為破此。
故爾次第。楞嚴云。開闡無遮。即斯意也。五．為息凡
夫猜嫌故。謂捨富從貧。多致凡夫生猜。捨貧從富。
<pb n="273"/>
多致凡夫生嫌。佛以次第而乞。二過俱免。楞嚴云。
度諸疑謗。即斯意也。然此五意。雖出纂要。而釋義
稍詳。為取易明。不費尋討。後二義易前為後者。為
取順便易釋。以猜嫌由偏乞致故。乞而云已者。非
謂乞偏一城。但滿鉢則已也。還至本處者。由城返
園。正當巳午。如常齋法時也。若論佛不須食。為令
他福得滿。亦應隨眾。以佛若不食。他福不得滿故。
若依寶雲經說。隨所乞得。分為四分。一擬與同梵
行者。二擬施貧病乞人。三施水陸眾生。四分自食。
十二頭陀經。唯說三分。除梵行者。刊定記釋云。以
自乞故。今約有因緣故。不暇自乞者。故應分與。故
梵行與貧病乞人。而言擬與擬施。葢不一定。以來
者則與之施之。不來則不須也。若水陸眾生。一定
應施。故不言擬。然處字下文缺飯食。影在下句。以
有訖。即有正食時故。飯食訖者。無論美惡精粗。一
飽則訖也。衣鉢不收。心有勞慮。不能成定。故須收
好。佛實不爾。但示現為後軌耳。為護生故。跣足行
乞。恐著塵染。故須洗已而坐。問。阿含經說。佛行離
地四指。蓮華承足。何用洗為。答。不欲衒異。隨順世
間故。敷座者。自敷坐具於座。魏譯云如常敷座。以
如來每說般若。皆自敷坐具。為般若是諸佛之母。
表敬法故。今亦如常。而坐者。端身正住。一念不生。
所謂身體及手足。靜然安不動。其心常澹泊。未曾
有散亂也。魏譯云。結跏趺坐。今雖不言跏趺。準常
可知。以諸佛坐必跏趺。無異式故。智論云。見畫跏
趺坐。魔王尚驚怖。何況入道人。端身不傾動。是故
佛及弟子通依此法。又跏趺有四種利益。一由身
攝斂。速發輕安。二能經時久。不速疲倦。三不共外
道。彼無此法。四形相端嚴。起他敬信。由此四義。可
為後軌。故知佛坐。必用跏趺。此是隨文銷釋。若明
發起正說意者。有說著衣持鉢。次第行乞。通名為
戒。敷座而坐。乃名為定。意顯因戒生定。因定發慧。
今以欲談般若深慧。先示戒定而為發起。此亦有
理。但本疏所取。意在言外。良以此經妙旨。惟在降
心住心。要知一有所住。則覺心便亡。纔欲施降。而
妄心愈熾。是須以無降而降。無住而住。乃為真降
心．真住心也。試觀世尊於未到食時。其心本自不
動。一到食時。便爾著衣持鉢。入城便入。初無繫念
於祗園。乞食便乞。何曾有心於彼此。以任繁華射
眼。佛自乞已還歸。所謂如如而去。如如而來。於我
本覺真心。何曾動著絲毫。此正如來密示住心法
也。遽爾收緣洗足。敷座而坐。一念不生。萬慮皆亡。
五蘊既空。四相何有。此又如來密示降心法也。準
楞嚴經。阿難乞食。於未乞之先。則曰方行等慈。度
諸疑謗等。已有許多計算。於將乞之際。則曰徐步
郭門。嚴整威儀。又有許多做飾。於正乞之時。則曰
肅恭齋法。然既曰肅恭。則是住著。是覺心已無所
住。至被摩登伽女。攝入婬席。其妄心又何能降哉。
兩經對觀。則降心住心之旨。思過半矣。但此意人
所難知。唯有空生覷破。故向下開口便讚。又以如
來境界。非初心所能及。由是連興二問。以敬正說
之端。所謂發起者。意在是耳。敘分竟。
二正宗分四。一略明降住生信分。二推廣降住開
解分。三究竟降住起修分。四決定降住成證分。初
四。一當機誠請。二如來許說。三當機願聞。四如來
開示。初二。一承前讚善。二因機設問。初。
時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。
時。即如來乞食還園。食訖晏坐時也。空生仰觀調
御。明明護念付囑。俯察羣機。昏昏如盲如聾。正當
請問。故爾修敬讚德。以啟發問之端。長老者。德臘
俱尊之稱。唐譯云具壽。唯顯臘尊。魏譯云慧命。唯
<pb n="274"/>
顯德尊。空生兼二。故什師以長老譯之。須菩提。當
機人也。含多義故。經存梵名。謂或翻空生。以初生
時。其家庫藏空故。或翻善吉。以相師占云。此子善
吉。不須慮故。或翻善現。以既生七日。其家庫藏復
現。父母稱善故。按西域記云。是東方青龍陀佛。影
現釋迦之會。示跡聲聞。發揚空理。據此則初生藏
空等。即後來解空之兆。從座起者。有所諮詢。不應
坐故。如曾子避席之類。偏袒右肩者。執弟子禮。取
服勞之便。右膝著地者。示下役相。取領命之速。此
上皆身業虔誠。合掌者。端秉一心。恭敬者。尊重其
事。此表意業虔誠。而白佛言等。乃發語讚歎。又口
業虔誠也。去來動靜。任運合道。唯佛一人。餘非所
論。空生見此。不勝歎異。故曰希有世尊。天親論云。
善護念者。依根熟菩薩說。謂與智慧力。令成就佛
法。與教化力。令攝受眾生。善付囑者。依根未熟菩
薩說。懼其退失。付授智者。囑令教化。此約起後意
說。謂先讚後請也。今約承前。另為一理。言善護念
者。約未得住心者說。言覺心難住。或三月不違。或
日月一至。如來時時加護。心心憶念。務令常得安
住。善付囑者。約未得降心者說。言妄心難降。或對
境而起。或任運而興。如來付以方法。囑令降伏。務
令永以不生。二俱言善者。若待起心護念。則護念
有時。若待發言付囑。則付囑無多。不名為善。今以
如來入城還園。如如不動。密示住心。標榜後進。正
是加護憶念。又以食訖晏坐。一念不生。密示降心。
模範新意。正是付授誠囑。如天不言。四時運行而
無閒。地不言。萬物生成而不遺。是不唯護念付囑。
且二者俱善。空生開口歎希。良有以也。孔子曰。二
三子以我為隱乎。吾無隱乎爾。吾無行而不與二
三子者是邱也。今佛不自說。必待空生註破。為令
引發同類機故。
偈。巧護義應知加彼身同行不退得未得是名善付
囑。
合云。上二句頌善護念義。巧即善也。護亦攝念。謂
身護必由心念起故。應知者。應知即在日用動用
中也。加即加被。亦是護義。彼指未得住心者言。身
指佛身。同行者。謂同行乞食之事。葢佛不須食。但
為加護於彼。示現自身與其同行。彼若果能同佛
行處而行。不患乎覺心不能住矣。下二句。頌善付
囑義。不退二字。雙通得與未得。言妄心已降。則是
不退已得。妄心未降。即是不退未得。但降與未降。
得與未得。初心不自覺知。故如來示現食訖晏坐。
一念不生。無妄可降。即是降心。彼若果能如佛降
處而降。即不退已得。設未能者。即不退未得。當自
黽勉。務令同佛。親切提持。無踰此者。故云是名善
付囑也。承前讚善竟。二因機設問。
世尊。善男子．善女人。發阿耨多羅三藐三菩提心。云
何應住。云何降伏其心。
先稱世尊者。示問有所屬故。世尊去來動靜。總為
護念付囑。空生雖知。其奈餘眾未諭。第恐妄擬聖
境。有類畫鵠。故特舉善男善女等以問也。男子以
剛徤為德。女人以柔順成美。此雖稱善。猶通外教。
今言善男善女者。顯是佛教中人。以是宿植善根。
現從佛化之男女故。發者許發。謂許身於佛。發起
上求下化之心。期證無上果也。然義通能所。以上
之善男善女為能發。下之阿耨等為所發故。梵語
阿耨多羅。此云無上。梵語三藐。此云正等。梵語三
菩提。此云正覺。合云無上正等正覺。言無上者。究
竟圓滿之號。正等正覺者。悲智雙運之稱。以正等
即悲。謂平等普度無偏黨故。正覺即智。謂覺了自
心。離邪外故。亦可正覺揀凡夫。以凡夫有我。不能
自覺。縱有所覺。亦屬邪外。非正覺故。正等揀二乘。
以二乘無平等心。不能修善度生。縱有所度亦墮
<pb n="275"/>
偏黨。非正等故。無上揀菩薩。以菩薩雖修善度生。
不能修一切善。度一切生。猶有可上。非究竟故。故
後文云。以無我無人無眾生無壽者。修一切善法。
即得阿耨多羅三藐三菩提。是知無上屬果。正等
正覺屬因。所發之心。通乎因果。先言無上者。正是
所求故。欲求無上。須假度生。故次云正等。欲度眾
生。要先自悟。故次云正覺。逆次而言。即是自覺覺
他覺圓滿也。良以初發是心。輕若鴻毛。不能同佛
隨緣安住。故問云何應住。意是求佛說出。有何方
法。能令相應而住。又以妄心數起。狀如野燒。不能
同佛自然降伏。故問云何降伏。意是求佛說出。有
何方法能使任運而降。然此二問。亦互相資。以覺
心住則妄心不降而降。妄心降則覺心不住而住。
所謂漢賊不兩立者。可為譬耳。當機誠請竟。二
如來許說二。一讚善印是。二誡聽許說。初。
佛言善哉。善哉。須菩提。如汝所說。如來善護念諸菩
薩。善付囑諸菩薩。
空生二問皆有切於初心。故重言善哉以讚之。讚
已呼名者。示讚有所屬。葢明獎空生。密感眾心也。
如汝所說者。非印其所問。乃印其讚佛之說。猶云
如汝所說者是矣。如來二句。原是空生讚佛之語。
今佛極力承當。猶是欲令會眾。於如來著衣持鉢。
去來動靜處。薦取護念付囑之意。二誡聽許說。
汝今諦聽。當為汝說。善男子．善女人。發阿耨多羅三
藐三菩提心。應如是住。如是降伏其心。
汝今諦聽者。諦有二義。一者真實義。謂誡以真實
心聽。勿得以生滅心。而聽實相法故。楞嚴云。汝等
尚以緣心聽法。此法亦緣。故須真心。二者審思義。
謂誡以審思而聽。勿得過耳成空。如不聞故。智論
云。聽者端視如渴飲。一心入於語義中。踊躍聞法
生歡喜。如是之人可為說。故應審思。具上二義。既
無緣心聽法之[億-音+(天*天)]。亦無漏文失義之過。此而不說。
則為失人。故云當為說也。前當機設問。原為善男
善女發心者起見。今如來許說。故亦約善男善女
發心者言之。上云當為汝說。但是許說。不知當說
何法。此云應如是住等。乃應其所問而再許之。佛
意以初發心人。固不能如我所住。如我所降。亦自
應有漸次住心漸次降心之法。謂應當如是如是
而住。如是如是而降。是知自下所說。乃至正宗分
盡唯一住心降心。無異法也。如來許說竟。三當
機願聞。
唯然。世尊。願樂欲聞。
文語曰唯。野語曰阿。皆應諾之詞。故老子云。唯之
與阿相去幾何。今於唯下繼之以然者葢直應連
應。猶既云阿。復言是也。金剛鎞云。聞有三種。曰聞
言。曰聞義。曰聞意。聞言者。耳根發識。但聞於言。聞
義者。意識於言。採取其義。聞意者。神凝心一。尋義
取意。良以說者依意而現於義。由義而發於言。聽
者因言而尋於義。以義而取於意。得意忘義而遺
言。則近道矣。今云願樂欲聞者。知不唯聞言聞義。
將必至得意忘義。而況於言乎。觀後之涕淚悲泣。
自歎從昔未聞。則願樂欲聞之語。為不虗也。若以
字義釋者。願是心許。樂是好樂。欲是希求。若唯是
心許而不好樂。聞或不切。又雖亦好樂而不希求。
聞或不深。故曰願曰樂曰欲。華嚴十地品云。如渴
思冷水。如饑思美食。如病思良藥。如眾蜂依蜜。我
等亦如是。願聞甘露法。即願樂欲聞義也。四如
來開示三。一開示降住。二成就信心。三較量持福。
初三。一降心之方。二住心之方。三兼釋伏疑。初三。
一標示。二正明。三徵釋。初。
佛告須菩提。諸菩薩摩訶薩應如是降伏其心。
佛告者。前許今說也。菩薩者。略梵語。具云菩提薩
埵。此翻覺有情。釋有三義。一約自利。二約利他。三
<pb n="276"/>
兼二利。約自利者。謂覺已分證。餘有情識故。約利
他者。謂說法度生。覺悟有情故。兼二利者。謂上求
佛覺。下化有情故。摩訶薩亦略言也。具言摩訶菩
提薩埵。摩訶云大。謂是大菩薩故。問。請許皆為初
心。何故此約大菩薩說耶。答。此有二義。一約發心
勝劣。二約說經前後。發心勝劣者。若發住相之心。
或滯有漏。但稱菩薩。今發離相之心。定是無漏。故
兼以摩訶薩稱之。說經前後者。此經前後。分為四
分。信解二分。為初心說。修證二分。為深位說。是則
諸菩薩者。對前二分稱之。摩訶薩者。對後二分稱
之。然菩薩與摩訶薩。各有降心之法。故兩言之。前
雖總許。但以言不并彰。且先示降心。故再為別標。
而言應如是降。又如是二字。對上二種菩薩。意含
淺深。猶言諸菩薩。應如是如是而降。以有信降解
降異故。摩訶薩應如是如是而降。以有修降證降
異故。據此則上釋諸菩薩摩訶薩。二義之中。後義
為正。標示竟。二正明。
所有一切眾生之類。若卵生．若胎生．若濕生．若化生。
若有色．若無色。若有想．若無想．若非有想非無想。我
皆令入無餘涅槃而滅度之。如是滅度無量無數無
邊眾生。實無眾生得滅度者。
所有句。總顯所度之廣。一切者。總該之詞。眾處受
生。眾法相生。各有其類。繁難俱悉。故以一切眾生
之類該之。若卵下。略分十種異生。從古註家。所說
各異。有取楞嚴十二類生之義釋者。然數既不符
無庸強會。有約受生差別。依止差別。境界差別之
義釋者（受生差別意指四生。依止差別。意指有色。無色。境界差別。意指有想。無想等）。但
語出論文。不甚曉暢。今取易明。略以三界各別收
之。胎卵濕化。約欲界言。以欲界五趣雜居。四生具
故。如古德頌云。人旁生具四（人四生者。常人胎生。毗舍佉母卵生。奈女
濕生。劫初之人化生。旁生四者。如正法念云。化生金趐鳥。能食四生龍。餘可例知）。地獄及
諸天．中有唯化生（三皆化生）。鬼通胎化二（地行羅剎。及鬼子母。屬胎
生。餘皆化生也）。若釋其相者。卵謂從卵[殼-一]出。胎謂因胎藏
生。濕謂因濕氣有。化謂因變化成。楞嚴云。卵唯想
生。胎因情有。濕以合感。化以離應。葢約一念之差。
而分四生之異。上二界唯有化生。生不具故。不以
生論。有色約色界言。雖有凡聖外道。皆具身相。故
總以有色名之。望欲界言。色相勝妙。故獨擅有色
之名。無色約空處言。以其無身相故。上三雖亦無
身。另有可稱。故無色之名。獨讓空處。有想。約識處
言。以其無色。唯以想心相續為命故。無想。約無所
有處言。以其諸識都滅。雖賴耶獨存。而無分別。分
別尚無。豈復有想。故以無想名之。非有想非無想。
即非非想處天也。以此天欲盡賴耶。深入滅定。以
定障故。似賴耶盡。故作非有想。滅定稍虧。似賴耶
存。故作非無想。如楞嚴云。如存不存。若盡非盡是
也。此分二類。楞嚴云。此等窮空。不盡空理。從不還
天。聖道窮者。如是一類。名不迴心。鈍阿羅漢。若從
無想諸外道天。窮空不歸。迷漏無聞。便入輪轉。合
前卵胎濕化。乃至有想無想。是為十種異生。我皆
下。示以度生降心。我之一字。即指發心菩薩。如來
代彼說故。若論菩薩不應計我。為揀所度。假名為
我。非彼凡夫徧計。及外道邪計。令者。使令。謂說法
度之也。而言皆令者。顯示平等心故。涅槃略梵語
也。具云般涅槃那。此云圓寂。謂無真不圓。無妄不
寂。故秦言滅度。謂證寂滅。度生死故。故下言。而滅
度之。使華梵互影也。無餘有二。一約小乘。若子縛
已斷。果縛猶存。名有餘依。以猶有最後身智為所
依故。若身泯智。滯寂沈空。為無餘依。以不受後
有。無餘所依身故。二約大乘。若五住究盡。二死永
亡。證轉依果。住於涅槃。為有餘依。以猶有涅槃為
所依故。若不住涅槃。還度眾生。雖度眾生。不住生
死。名無餘依。以無餘涅槃。無餘生死。為所依故。今
<pb n="277"/>
約大乘言之。準唯識論說有四種涅槃。一自性清
淨涅槃。凡聖同有。真本自圓。而妄本自寂故。二有
餘依涅槃。出煩惱障。有苦依身故。三無餘依涅槃。
身出生死。苦無依故。四無住處涅槃。悲智相兼。生
死涅槃。兩無住故。四中初唯性具。次二小乘。後一
大乘。今是後一。而滅度之。之字非但語詞。寓有證
得之義。若連上文。則是令入涅槃。而滅度證得也。
無著云。何故願此不可得義。生所攝故。（何故句。難詞也。意以
五性眾生三分半不得成佛。是不可得度者。何故願皆令入。是明知不可而虗發是願。何所益乎。生所句。
通詞也。意以三分半眾生。亦是眾生所攝。既是眾生所攝。莫不有心。涅槃云。凡是有心。定當作佛。何不可
度）。又云。卵濕無想有頂。則不能。云何普入。有三因
緣。一難處生者待時故。二非難處生未成熟者成
熟之。三已成熟者解脫之。（卵濕等亦難詞。意以卵濕二生。是畜生難。無想
有頂是長壽天難。既有難緣所障。則不能入。云何普入。普即皆也。有三下。亦通詞。意以難處者。納種待時。
非難處種未成熟者。令成熟。已得成熟者。令解脫。是雖種熟脫三。淺深不同。而今後中間。遠近得度。何不
可入。又金剛鎞云。為菩薩者。但當發此滿足之心。行
此滿足之行。不必其一時即有此滿足之事。地獄
未空。誓不成佛。一夫不被。若己溺之。可證此義。如
是滅度等者。正教以降心之法。言一切眾生。略明
十類。詳分則有無量無邊。若待如是滅度。恐無盡
時。此念一萌。則是妄心。設不能降。其行必退。故示
以實無眾生得滅度者。言實無眾生等。依古德說。
有五義。一性空故。二同體故。三本寂故。四無念故。
五法界故。今合本寂。無念為一。為順始終頓圓四
教義故。言性空者。謂一切眾生。緣會而生。緣會而
生則生法本無。本無即性空義也。言同體者。謂自
身他身。同一真如。真如無別。豈復見有眾生為我
所度。言本寂者。以無念故。謂無念則無分別。無分
別則不見眾生。故本寂也。言法界者。謂一真法界。
無法不融。言我則一切皆我。誰為所度。言生則一
切皆生。誰為能度。能度所度。稱性混融。豈復見有
眾生滅度。始終頓圓。依次分配。雖淺深不同。同一
無生滅度。知此義者。則終日度生。不見生相。一切
眾生。一時成佛。盡亦可。不盡亦可。度亦得。不度亦
得。既無疲勞。焉有退墮。此降心之第一法也。正明
竟。三徵釋。
何以故。須菩提。若菩薩有我相．人相．眾生相．壽者相。
即非菩薩。
何以故者。徵起之辭。言既曰如是滅度而又言實
無眾生得滅者。何也。須菩提等。乃重呼當機而釋
成之。意謂設若菩薩。計我為能度。則有我相。計他
為所度。即有人相。若更計所度無量無邊。必待長
時度脫。則有眾生．壽者二相。如是度生。必見退墮。
故云即非菩薩。是知為遣四相。故示以實無等。以
既無所度。則無能度。能所尚無。況計數多。及與時
長。則四相俱遣。任運成就菩薩行矣。
偈。廣大第一常其心不顛倒利益深心住此乘功德
滿。
合云。此通頌上科及此科義也。言一切眾生。我皆
令入涅槃。即廣大心。不唯令入涅槃。且是令入無
餘涅槃。即第一心。實無眾生滅度。不見生相。則無
疲勞。即是常心。為遣四相。故言實無等。即是不顛
倒心。如是利益。成深遠心。而住菩薩之行。則此大
乘自利利他。一切功德。皆圓滿也。降心之方竟。
二住心之方三。一正示其方。二徵釋其意。三勸如
教住。初三。一標示。二指釋。三結示。初。
復次。須菩提。菩薩於法。應無所住。行於布施。
降心約度生。住心約布施者。以度生降心難。逆事
難忍故。布施住心難。順境易入故。復次等者。謂復
於降心之次。再呼當機進示住心法也。法該內外
中間。及自身報恩果報等法。言但有所住。則覺心
便晦。欲令覺心安住。故示以於法應無所住。修一
切行。皆當如此。且約行於布施言之。以布施率萬
<pb n="278"/>
行之首。又能含攝於萬行故。
偈。檀義攝於六資生無畏法此中一二三名為修行
住。
合云。此頌布施能攝萬行之義。檀略梵語也。具云
檀那。此翻布施。義含三施。能攝六度。此總標也。資
生句。先釋檀義有三。一資生。即財施。資養形命故。
二無畏施。能與無畏故。三法施。隨機授法故。此中
句。次釋攝於六義。言此中第一資生。即攝六度中
布施。謂一攝一也。此中第二無畏。即攝六度中持
成．忍辱。謂二攝二也。以持戒不殺。忍辱不報。能令
人無畏故。此中第三法施。即攝六度中進．禪．慧三。
謂三攝三也。以精進則為人不倦。禪．慧則能與授
法故。既三施能攝六度。則六度可開萬行。是知但
行布施。則為修菩薩行而住菩薩地矣。標示竟。
二指釋。
所謂不住色布施。不住聲香味觸法布施。
所謂者。指釋之詞。言上云應無所住者。不住何等
法也。故云所謂不住等。準天親論。但指三事。謂自
身。報恩。果報。今云不住六塵者。以六塵即含三事。
謂若計六塵為己受用。不行布施。即是住於自身。
若於受者。望其以六塵酧我。即是住於報恩。若計
我能施。將來得大福德。即是住於果報。是知不住
六塵。則三事皆不復住。又三事中。初有施物相。次
有受施相。後有能施相。既已不住三事。則中間無
物。外無受者。內無施者。是為三輪體空。如是布施。
乃成無漏因矣。
偈。自身及報恩果報斯不著護存己不施防求於異
事。
合云。此通頌此科及上科義也。上二句標。斯字即
指三事。謂三事皆不著也。下二句釋。護猶遮也。亦
同下句防字。存為己想。不行布施。是所應遮。以住
自身相故。防猶止也。異事者。異含二義。一對自名
異。求異事。即是望彼酬我。二對因名異。求異事。即
是要來世福。此二皆所應防。以住報恩。及果報相
故。指釋竟。三結示。
須菩提。菩薩應如是布施。不住於相。
菩薩者。即前發心菩薩。示以應如是布施等者。以
不住於相。則安住覺心。一色一香。有施皆迴向菩
提。一聲一味。無因而不契佛果。發菩提心願成佛
果者。理應爾也。正示其方竟。二徵釋其意。
何以故。若菩薩不住相布施。其福德不可思量。須菩
提。於意云何。東方虗空可思量不。不也。世尊。須菩提。
南西北方四維上下虗空可思量不。不也。世尊。須菩
提。菩薩無住相布施。福德亦復如是不可思量。
文分三義。一徵釋。二喻例。三法合。在文可見。初中
徵者。謂以何以故。而言應如是布施等耶。釋中。言
不住相布施。福德不可思量者。以是無漏因故。反
顯住相布施。縱有福德。亦可思量。以是有漏之因。
如永嘉云。住相布施生天福。猶如仰箭射虗空。勢
力盡。箭還墜。招得來生不如意。爭似無為實相門。
一超直入如來地是也。喻例中。首舉東方虗空者。
以是方之首故。不住之施。是無漏因。如虗空性。不
可破壞。故以虗空喻之。正以虗空不可破壞。所以
橫徧豎窮。難可思量。以喻無漏之因廣大甚深。非
心識思量所能及也。問以可思量不者。令其因喻
知法。答以不也者。是空生於喻中已知故。更以南
西北方四維上下虗空喻者。顯空不住方。隨方異
稱。以喻無漏之因。不住諸位。隨位各證。雖隨位各
證。亦互相攝。故皆以不可思量喻之。葢欲以一空。
知一切空。一位見一切位故。法合中言不住相施
福德亦如是等。正見如來所謂應如是布施等者。
非無謂耳。徵釋其意竟。三勸如教住。
須菩提。菩薩但應如所教住。
<pb n="279"/>
言如上所教。即是住心之方。而發心菩薩。但應如
我所教而住。無勞別求住心之法。住心之方竟。
三兼釋伏疑。
偈。調伏彼事中遠離取相心及斷種種疑亦防生成
心。
合云。此是結前起後頌也。調伏彼事中。謂調攝覺
心令住於彼行施事中。降伏妄心令滅於彼度生
事中。遠離取相心者。若見有生可度。有施可行。皆
為取相。前於度生。則曰實無眾生等。於行施。則曰
不住色聲等。則是於取相心已能遠離。此結前也。
及斷種種疑。亦防生成心者。謂及此又復斷種種
疑。亦是防其因前生疑。及展轉成疑之心。此起後
也。經文分二。一釋因生疑。二防轉成疑。初。
疑云。布施一法。通乎上下。下濟眾生。不住生相可
矣。以為超有漏因故。上供諸佛。豈可不住佛相。然
佛是無漏。不住佛相。恐不成無漏之因。施何益哉。
為有斯疑。故爾釋斷。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。
於意云何者。探問之詞也。如來意謂。設汝疑佛相
為可住者。吾今問汝。於汝意地之下以為云何。將
謂可以金色之身。三十二相得見真如來不。若果
以身相得見。是則可住。設不爾者。則非真實。云何
欲住。而要依之成無漏因。其猶以手攀空。而欲依
之為不墜因。固知其不可得矣。答以不也者。因問
方醒。不可以身相得見者。是空生已知。雖上供諸
佛。佛相亦不可住。良以法身如水。報身如水面之
光。應身如光所現影。若認影為真。而欲依之。必遭
陷溺之患。故不可也。二防轉成疑二。一防報相
可住疑。二防究竟無佛疑。初。
疑云。應化之身三十二相固不可住。或別有報身
無量相海。為可住耶。恐轉此疑。故爾防斷。
佛告須菩提。凡所有相。皆是虗妄。
佛意。不惟應化身相。為不可住。即報身無量相海
亦不可住。良以報身如水面之光。光即是水。豈離
水而有光。是知報相即是法身。豈離法身而有報
相。特由十地菩薩。微細念相不盡。妄見有報身無
量相海。若住此相。不見法身。故總遣之曰。凡所有
相。皆是虗妄。葢是令其不住報相。親見如來真法
身故。二防究竟無佛疑。
疑云。報化不住。法身無相。又不可見。將究竟無佛
可供耶。恐轉此疑。故爾防斷。
若見諸相非相。即見如來。
佛意。以住應相。仍滯有漏。住報相。不見法身。其猶
住影有陷溺之患。住光無得水之益。若見應報諸
相。非是真相不生住者。不唯報身是佛。而應身亦
是佛。其猶識影是幻。了光無體。不惟全光全水。而
全影亦全水。故云即見如來。謂親見如來真法身
故。是知但不住相。供報應佛。即是供養法身如來。
不患其不成無漏之因。豈究竟無佛可供哉。
偈。分別有為體防彼成就得三相異體故離彼是如
來。
合云。此總頌因生疑。及轉成疑中義也。分別有為
體者。分別指能緣心智。有為體指所緣佛身。佛身
有報有應。分別有粗有細。雖有粗有細。同一未離
念相。故總名分別。雖有報有應。總是修因所成。故
同號有為。如唯識云。應身有為有漏。報身有為無
漏。可證此義。防者不可義。防彼成就得者。謂不可
以此有為身相。成就建立得見如來義故。三相句。
具釋上成下二義。釋上者。言有為身相。不可以成
就得者。正以既屬有為。即具生住滅之三相。非是
法身體故。成下者。正以有為之身。屬於三相。非是
<pb n="280"/>
真體。所以離彼即是如來。言離彼者。即是不住於
相。不住於相。全相全真。故云是如來也。總結開示
降住竟。二成就信心四。一顯信具德。二展轉徵
釋。三結示進信。四重釋伏疑。初二。一深生實信德。
二一念淨信德。初三。一當機問信。二如來答有。三
顯示其德。初。
須菩提白佛言。世尊。頗有眾生。得聞如是言說章句。
生實信不。
上文因取無漏。果取無為。因果俱深。取信良難。以
眾生修因。多著有漏。期果。多趣有為故。當機恐有
不信。失大利益。故白佛以問也。頗者。可也．還也。問
以可還有者。即恐有不信之意。言說二字。義通能
所。佛為能言說。章句為所言說。葢通指因深果深
文也。文中有章段。有句逗。故言章句。此但舉能詮。
即該所詮。以章詮大旨。句詮細義。不言可知故。實
信者。非但信其章句。必能信其旨義。以但信章句
為浮。兼信旨義乃實。如纔聞度生無相。行施無住。
便信其為無漏之因。纔聞不以相見。離相是佛。便
信其是無為之果。決定忍可。不生疑懼。是為生實
信者。不者。兩可之詞。應上頗字。葢是問以或有或
無。希佛明示耳。魏譯云。頗有眾生於未來世等。意
以佛答有如來滅後等言。故爾足譯。取問答必相
應故。今本不言於未來世者。意以空生恐現在即
有不信。如來答後世尚有能信。有以後。況今意故。
或亦梵本原無。故什師不譯。當機問信竟。二如
來答有。
佛告須菩提。莫作是說。如來滅後。後五百歲。有持戒
修福者。於此章句能生信心。以此為實。
佛意以高山流水。自有知音。耳提面命。豈無信者。
故教以莫作是說。恐中下之機以難信生怯怖心
耳。又莫作是說者。示以莫說現在。故向下約未來
以況。如來滅後。正法像法各一千年。末法一萬年。
於中初五百歲。解脫堅固。次五百歲。禪定堅固。三
五百歲。多聞堅固。四五百歲。塔寺堅固。五五百歲。
鬬諍堅固。今云後五百歲者。當末法五百年。正是
鬬諍堅固。顯當惡世時也。持戒者。三聚精修。修福
者。三施齊行。此二為能信之緣。顯破戒無福者。不
能信故。良以持戒者。必信罪福。修福者。必信因果。
故曰於此章句能生信心。而言以此為實者。以無
漏因。為真實之因。以無為果。為真實之果。決定忍
可。不生疑懼。空生所問實信是也。此中有兩重況
顯。一滅後尚信。何況現在。二後五百歲尚信。何況
前四。且不可以難信生怯有失大利。
偈。說因果深義於後惡世時不空以有實菩薩三德
備。
合云。此單頌此科義也。因取無漏。果取無為。即指
前之所說。揀彼有漏有為。故曰深義。以彼為淺義。
易知信故。於後惡世時。即指如來滅後。後五百歲
時也。不空二字。應作逗。謂教不空設。以有實三字。
連下讀之。謂以有真實菩薩。持戒修福生信。三德
備故。是葢以戒德．福德。助成信德也。三顯示其
德。
當知是人不於一佛二佛三四五佛而種善根。已於
無量千萬佛所種諸善根。
言生信固以戒福助成。戒福亦由宿善所發。故曰
當知是人。不於一佛二佛三四五佛。而種善根。意
以見佛若少。供佛聞法亦少。供佛聞法既少。宿世
善根不深。現世未必能持戒．修福而助成信心。信
心豈易言生哉。已於無量千萬等者。正顯其見佛
多。供佛多。聞法多。善根既深。乃能於現世之中。持
戒修福助成信心。據此則欲信般若者。當願生生
世世。見佛供佛聞法。種善根也。
偈。修戒於過去及種諸善根。
<pb n="281"/>
合云。此亦單頌此科義也。意以今生持戒。亦由修
戒於過去佛時。今生修福。亦由種善於過去佛時。
葢善習致之然也。經中但云種善。亦該持戒。以戒
亦善法攝故。深生實信德竟。二一念淨信德。
聞是章句。乃至一念生淨信者。須菩提。如來悉知悉
見。是諸眾生得如是無量福德。
佛意以宿種善根。今生實信。得福無量。不待言矣。
設有聞是章句或經年受持。或月日讀誦。乃至不
必如此。但只一念之間。頓空四相。於此因果深義。
生清淨信。無介纖疑者。其所得福德。亦非淺鮮。故
重呼當機而再告之。言如來悉知悉見者。顯其得
福無虗。天親論云。若不說見。或謂如來以比智知。
若不說知。或謂如來以肉眼見。故須二語。意顯如
來知處悉見。非比智知。見處悉知。非肉眼見故。得
如是無量福德者。謂亦得如是前人無量福德。良
以頓漸雖殊。能信無二。況後云。信心清淨。即生實
相。其所得福德。豈讓前人哉。
偈。戒具於諸佛亦說功德滿。
合云。此亦單頌此科義也。言雖一念淨信。亦由持
戒具足於過去諸佛之所。不言種善者。戒亦該善。
以三聚中有善法戒故。亦說功德滿者。如來悉知
悉見。其功德自應無量。故亦同前人說其功德圓
滿。總結顯信具德竟。二展轉徵釋三。一承徵承
釋。二轉徵轉釋。三再徵再釋。初。
何以故。是諸眾生無復我相．人相．眾生相．壽者相。無
法相。亦無非法相。
初徵起。言如上所說。二種能信之人。以何義故。得
無量福德耶。是諸下。釋成。無我相者。即已達我空。
無我執也。纂要云。執取自體為我。計我展轉趣於
餘趣為人。計我盛衰苦樂種種變異相續為眾生。
計我一報命根不斷而住為壽者。前一為本。後三
皆依我上而起。此總一我相也。無法相者。已達法
空。無法執也。無非法者。已達空空。無空執也。以非
法即是空。無非法。即并空亦空故。然既三空俱朗。
見處同佛。如是而信。宜乎其得福無量。
偈。彼壽者及法遠離於取相亦說知彼相依八八義
別差別相續體不斷至命住復趣於異道是我相四
種一切空無物實有不可說依言辭而說是法相四
種彼人依信心恭敬生實相聞聲不正取正說如是
取佛不見果知願智力現見求供養恭敬彼人不能
說。
合云。此單頌承徵承釋義也。於中前十六句。合頌
無我無法。後四句。別頌亦無非法。前中首二句。略
明二相俱離。彼字指能信之人。壽者即是我相。及
法。即是法相。不言我相而云壽者者。以我相有四。
壽者難破。菩薩以別代總。令知壽命無常。則我相
易攻。餘亦易破耳。遠離於取相者。謂於我於法。已
能遠離取相心也。亦說下。是彌勒許彼之詞。言不
唯佛說彼能離於我法。我亦說其知彼我法二相。
云何知也。言我法二相。相依而生八相。則有八義
差別。下偈自見。差別者。盛衰苦樂種種變異。相續
者。前滅後生。即眾生相。所依之體。計以為我。即是
我相。相續不斷。而至計命久住。即壽者相。計我展
轉復趣異道。即是人相。是皆依我執起。故云我相
四種。一切者。總該諸法。即是有相。若了性空。本無
有物。即是空相。若謂二俱實有。此不可說。謂不可
說其實有空義。實有有義。即雙非相。為度眾生。離
二邊故。依言詞而說有。依言詞而說空。即雙亦相。
是皆依法執起。故云法相四種。彼人者。仍指能信
之人。依信心者。依於二種信心。恭敬者。尊重於法。
尊重於法。心開意解。實相理顯。義言生也。實相既
生。依實相而聞法。雖聞說我之聲。不直取於我相。
雖聞說法之聲。不直取於法相。故云聞聲不正取。
<pb n="282"/>
正猶直也。若說我空法空。是為正說。如是取者。謂
依佛所說。如是而取二空義故。故經云。無我相無
法相也。佛不下四句。頌無非法。言上云。如是而取。
亦非決定取於空義。以何義故不決定取耶。以佛
不見果知故。果者決定義。謂佛不立見。我決定知
二空義故。若爾何故說空。但以大願大智力故。為
遣二執。示現見有我空法空之義。此法唯佛能說。
若世間邪師及佛教之為利說法者。求供養求恭
敬。彼人不能說此。是知能信之人。隨順佛意。亦不
決定取空。故經云。亦無非法相。二轉徵轉釋。
何以故。是諸眾生若心取相。即為著我人眾生壽者。
若取法相。即著我人眾生壽者。
初轉徵。言上許是諸眾生無我無法兼無非法者。
何以故耳。是諸下轉釋。言無論我相法相非法相。
但若心中有所取相。即著我人眾生壽者。以既有
所取之相。即有能取之我。既有能取之我。則人等
三相。相依而興。既四相依然。豈能於此離相因果。
深生實信及頓生淨信也哉。若取下防辨。恐有辨
云。二乘已達我空。但取法相。似應無我。何言若心
取相。即著我人眾生等耶。故此防云。若取法相。即
著我人眾生壽者。三再徵再釋。
何以故。若取非法相。則著我人眾生壽者。是故不應
取法。不應取非法。
何以句再徵。若取下再釋。以若取非法。尚著四相。
況復取法。不言可知。總以能所未忘。我未真空。圓
覺經。迷智四相。可證此義。（迷智四相者。心有所證。不忘能所。為我。悟我為
非。此智不祛。為人。了我人非。存有所了。為眾生。覺所了者。業智潛續。為壽者。詳在彼文。茲不繁述）。
是故下總結。謂以是上來取法．取非法。皆為著我
義故。所以汝諸聲聞。雖不取我。還要知不應取法。
不應取非法。以但有能取。即屬我相故也。此上二
科彌勒不頌者。以是相因而說。非正意故。總結展
轉徵釋竟。三結示進信。
以是義故。如來常說。汝等比邱。知我說法。如筏喻者。
法尚應捨。何況非法。
以是義故者。謂以是我相法相非法相三相皆不
應取之故。所以如來尋常作是說也。汝等比邱。知
我說法者。是如來尋常之間。呼諸比邱。教以應知
我所說法之意。如我初說我空。為度我執。次說法
空。為度法執。後說空空。為度空執。故曰如筏喻者。
言初結小筏。為渡河而至江。次結中筏。為渡江而
至海。後結大筏。為渡海而至寶山。是知守小筏。不
能渡江。守中筏。不能渡海。守大筏。不能上山採寶。
是三筏雖有勝劣。而及時俱應捨離。佛法亦然。故
云法尚應捨。此中法字。不同前法相之法。葢是指
佛所說法。下句非法。亦不同前之非法。葢是指世
間所有名譽利養等事。言佛所說法。及時尚應捨
離。何況世間名譽利養等。非佛法者。益應無所取
著。此又世尊。為後世之口口談空。步步行有者。作
解粘去縛法耳。
偈。彼不住隨順於法中證智如人捨船筏法中義亦
然。
合云。此是約義而頌。文勢與經文稍異。經文承三
相俱不應取。引尋常所說為喻。此中指能信之人。
直取捨船筏為喻。若釋其義者。彼指能信之人。信
知佛所說法。皆為隨順時機。不生住取。故曰彼不
住隨順。但於佛所說法。隨分取證。故曰於法中證
智。智謂我空智．法空智．空空智也。雖證三空之智。
然亦不住三空。故曰如人捨船筏。以喻方法。法必
同喻。故曰法中義亦然。結示進信竟。四重釋伏
疑三。一防疑示問。二當機裁答。三徵起釋成。初。
疑云。如上所說。一切皆不應取。不合有得有說。何
故如來得道說法。為防斯疑。故先示問。
須菩提。於意云何。如來得阿耨多羅三藐三菩提耶。
<pb n="283"/>
如來有所說法耶。
佛意。以實際理地。一法不立。建化門頭。一法不少。
若謂有得有說。即墮常見。亦違前語。若謂無得無
說。又落斷見。亦乖化門。故問以如來得菩提耶。如
來有所說法耶。觀二耶字。則如來已操必勝之勢。
左來左擒。右來右擒。且看空生識機不識機耳。古
德云。辭雖得否雙兼。意則在於無得。此說似不解
空生答詞。二當機裁答。
須菩提言。如我解佛所說義。無有定法名阿耨多羅
三藐三菩提。亦無有定法。如來可說。
空生亦善戰老將。借彼之勢。還攻於彼。故曰如我
解佛所說義。葢即指前說一切皆不應取之義。意
以雖一切皆不應取。亦非一向無得。但只無有定
法名阿耨菩提。以凡言得菩提者。俱屬應化之身。
有機則現。無機則隱故。亦非一向無說。但只無有
定法可說。以凡言說法者。俱屬方便。有機則說。無
機則默故。是知有得有說。固不可說。無得無說亦
不可說。則空生可謂善解中道者矣。雖然。不因提
起。幾乎忘却。
偈。應化非真佛亦非說法者。
合云。意以應化之身。隨機隱顯。故非真佛。此頌無
定法可得。方便之智。隨機說默。故非說者。此頌無
定法可說。三徵起釋成。
何以故。如來所說法。皆不可取．不可說．非法．非非法。
所以者何。一切賢聖。皆以無為法而有差別。
首句承徵。葢承前雙徵。得無定得。說無定說意也。
如來下承釋。單釋說無定說者。以說例得故。如來
句。通指昔年所說。皆不可取者。謂不可有能取．所
取執故。所謂遠離諸性相。能取所取執是也。不可
說三字。連下讀之。通貫非法及非非法。言不可說
非法者。謂不可說其不是法。以是如己所證。漸次
說故。言不可說非非法者。謂不可說其是法。以既
是漸次而說。皆為方便。非真實義故。所以句轉徵。
言既不可說非法。又不可說非非法。所以然者何
也。一切下轉釋。一切賢聖者。總該三賢十聖．佛也。
無為者。自性清淨之心。本自具足。非作得故。故曰
無為。三乘賢聖。離此無可取證。故曰皆以。謂皆以
無為法為所證故。賢聖既爾。如來亦然。皆知如來
凡有所說。皆依自證無為。豈可說其非法。而有差
別者。謂雖以無為為證。而賢聖地位不同。前後淺
深有異。是知如來凡有所說。皆為隨順機宜。方便
非真。豈可說其非是非法。所說既爾。所得亦然。以
是如其所得說故。既可例思。故不另釋。亦可以何
以下釋說無定說。所以下釋得無定得。言既皆以
無為。不可說有得。以本自具足故。而有差別。不可
說無得。以宛有位地故。若準彌勒之偈。前意為正。
以彼亦唯釋說故。如下自見。
偈。說法不二取無說離言相。
合云。上句頌不可取。謂佛所說法。不可於中有能
取．所取二種執故。下句頌不可說非法．非非法。謂
佛所說法。無能於中說非說是。以法離言相不可
說故。伏疑既破。淨信斯生。總結成就信心竟。三
較量持福三。一能較量。二所較量。三釋伏疑。初。
須菩提。於意云何。若人滿三千大千世界七寶以用
布施。是人所得福德。甯為多不。須菩提言。甚多。世尊。
何以故。是福德即非福德性。是故如來說福德多。
開口便言於意云何者。欲其著意故。後皆倣此。若
人者。謂設若有人。以下所說。乃假設之事故。三千
大千世界者。俱舍偈云。四大洲日月。蘇迷盧欲天。
初禪各一千。（上覆一二禪）。名一小千界。此小千千倍。（上覆
一三禪）。說名一中千。此中千千倍。（上覆一四禪）。名為大千
界。論偈義少不周。雙書小字。乃今疏加之。末二句
亦少更易。詳論意。葢是以三次言千。疊成大千世
<pb n="284"/>
界。謂三千之大千。依士釋也。七寶者。金銀瑠璃玻
璃硨磲赤珠瑪碯（見彌陀經）。佛意以大千地廣。七寶珍
貴。以珍貴之七寶。滿大千之界地。用為布施。其福
可謂勝矣。甯猶可也。問以可為多不者。欲假此福。
形顯下之二福。為最勝故。答以甚多者。已諭佛意
故。恐招濫許之難。故又徵起而瓜豆之。言是福雖
勝。但是財施所感。有為有漏。名福德相。即非法施
所感。無為無漏。名福德性。即此二語。已顯此福。不
及下之二福。以相屬可壞。性是不可壞故。又相有
分限。性屬無分限故。是故如來四字。略斷一斷。說
福德多。另作一句。猶云以是非福德性之故。今對
如來說以福德甚多。以有分限故。意顯若是福德
性者。我則不說甚多。以無分限故也。能較量竟。
二所較量。
若復有人。於此經中受持。乃至四句偈等。為他人說。
其福勝彼。何以故。須菩提。一切諸佛。及諸佛阿耨多
羅三藐三菩提法。皆從此經出。
科首應有佛言或須菩提字樣。以此下皆屬佛語。
或譯者脫故。若復有人者。謂設更有人。於此經中
者。即指前所說。淨信既生。為義略周。故得以此經
稱之。是知自下所說。但推廣此中之義。受持者。領
受執持。謂文義雙攝。且約自利言之。乃至者。超略
之詞。謂多則全分半分。少則乃至四句偈。或再少
而至一句。故置等言。問。上唯長行。何以言偈。答。此
有二說。一者不必一定四言五言七言。但以四句
義周。則為一偈。如圭峯指凡所有相四句可例。二
者長行恐難記憶。貫成伽陀。如慈氏依經作偈之
類。為他人說者。以己所見。說之於人。乃約利他言
也。其福者。即指持說之福。勝彼者。超過前人。以是
法施所感。無為無漏。是福德性故。恐猶未明。故再
徵釋。一切諸佛者。能證人也。阿耨菩提者。所證道
也。皆從此經出者。有三因緣。一者是福德性。性能
隨緣。隨修因之緣而成佛。隨成佛之緣而證道故。
二者經是信分。能生淨信。為道之元。為功德母故。
三者信心清淨。即生實相。實相無為。成佛證道。皆
以無為有差別故。
偈。受持法及說不空於福德福不趣菩提二能趣菩
提於實名了因亦為餘生因唯獨諸佛法福成第一
體。
合云。前四句總頌能較所較。受持法及說者。謂受
持此法。乃至四句偈等。為他人說也。此具二種福
德。一持二說。空猶徒也。不空於福德者。謂此持說。
不徒說於福德。且是福德性故。意顯財施徒說福
德。但是福德相耳。福不趣菩提者。謂財施福德不
趣菩提。以是有為有漏福故。二能趣菩提者。謂此
持說二福能趣菩提。以是無為無漏福故。校量文
勢。與經少異。經中以財施校法施。顯法施福勝。此
中以法施校財施。顯財施福劣。其意一也。後四句
別頌徵起釋成。偈無徵詞。準經中說故若取周備。
應補徵詞云所以趣菩提以何因緣故。再接本偈
讀之。義則暢矣。實即本覺亦即眾生自性。久隱情
識。唯持說可了。故曰於實名了因。餘即始覺。亦即
菩薩地位。萬行修習。唯持說得生。故曰亦為餘生
因。此猶未顯極勝。唯獨諸佛及法。皆以此福所成。
此福乃第一最勝。有真實體。所謂能趣菩提者以
此。所校量竟。三釋伏疑。
疑云。如我前言得無定得。說無定說。佛既無詞。即
是忍可。佛今又言。佛及佛法。從此經出。然佛法有
出。似是菩提可得。是經能出。似有此法可說。得毋
前後相違。令兩處義宗皆不成耶。釋云。
須菩提。所謂佛．法者。即非佛．法。
言我所謂諸佛菩提及所說法者。即非諸佛菩提
及所說法。以佛本無我。雖成佛不見成相。雖得菩
<pb n="285"/>
提不見得相。雖說法不見說相。仍與前語不相違
反。復何疑哉。
偈。不可取及說。自果不取故。
合云。取者證義。不可取及說者。謂不可說有菩提
可證及有法可說。此明得菩提不見得相。說法不
見說相。自果即佛。謂成自佛果也。不取者。於成佛
時不生執取。此明成佛不見成相。故者。通承上三
謂以是三相俱不見故。所以與前所說義不相違。
總結大科。略明降住生信分竟。

<other>金剛新眼疏經偈合釋卷上</other>

<sarticle>金剛新眼疏經偈合釋卷下</sarticle>
京西山勅建香界寺傳講沙門通理謹述
二推廣降住開解分。降心住心。事非一端。故須
推廣。略聞已隨語生信。廣聞合依義開解。此復有
三。一推廣降住。二成就解慧。三顯示經功。初三。一
正與推廣。二略示周足。三盡斷餘疑。初二。一推廣
降心之法。二推廣住心之法。初四。一初果離相。二
二果離相。三三果離相。四四果離相。初。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。
佛意。以前示降心。唯約度生。恐於證果時。依然不
能降伏。故此又約小乘四果。以推廣降心之法。須
陀洹者。小乘初果之名。梵語須陀洹。此云入流。謂
於凡夫地中。發出界取滅之心。以十六心。斷三界
見煩惱盡。乍見空理。得入聖人之流類故。或云預
流。謂雖非極聖。亦能參預於其類也。然雖乍見空
理。而已知無我。昧理故念。自然不能。如來問以能
不者。亦明知不能而故問焉。我即我相。是知能作
念者。則我執俱在。有違空理。空生乃過來之人。故
直以不也答之。言入流聖人。斷不能自昧其理。故
作有我之念。是固知其無我相矣。又雖曰無我。若
我所不忘。我相猶未全離。故承此徵起。以進明我
所亦無。言須陀洹。不過名為入流。而實無所入。以
空無形相。豈真有所入之跡。既無所入之跡。所謂
依空理而入聖流者。亦唯名字而已。然名不虗彰。
必有所以。故云。不入色聲香味觸法。是名須陀洹。
言不入色等者。約斷見為言。以見惑乃對境分別。
既斷見惑。則無對境分別。故云不入色等。以色等
皆所對境故。是但不入於此。義似入彼。故以入流
為名。豈真有所入哉。知此義者。則不唯無我。兼亦
無有我所。二者俱無。乃真無我。無我則無念。無念
則無妄可降。如來示問。良有以也。二二果離相。
須菩提。於意云何。斯陀含能作是念。我得斯陀含果
不。須菩提言。不也。世尊。何以故。斯陀含名一往來。而
實無往來。是名斯陀含。
斯陀含者。小乘二果之名。梵語斯陀含。此云一往
來。謂前於見道位中。已斷見煩惱盡。今於修道位
中。先斷欲思。但欲界思惑。有九品。謂上上品。上中
品。上下品。中上品。中中品。中下品。下上品。下中品。
下下品也。上上品。潤二生。謂兩生天上。兩來人間。
方能斷故。上中品。上下品。各潤一生。是上三品。合
潤四生也。中上品。潤一生。中中品。中下品。共潤一
生。是中三品。合潤二生也。至此已斷欲思前六品。
即證二果。餘有下上品。潤半生。下中品．下下品。共
潤半生。是下三品。合潤一生。謂一往天上。一來人
間即斷。以是二果名一往來。然入理既深。益不能
昧理作念。亦故問也。答意準前可知。何以下。亦進
破我所之執。言斯陀含。不過名一往來。而實無有
往來。以我空理中。豈有往來之跡。既無往來之跡。
所謂依空理而證一來果者。亦唯約已斷前六品
<pb n="286"/>
思。是名斯陀含耳。降心意準上可知。三三果離相。
須菩提。於意云何。阿那含能作是念。我得阿那含果
不。須菩提言。不也。世尊。何以故。阿那含名為不來。而
實無不來。是故名阿那含。
阿那含。三果名也。梵語阿那含。此云不來。謂前於
二果位中。進斷欲界下三品思。即證三果。自此欲
界無潤生之感。不復還來受生。以是義故。名為不
來。然入理又深。猶其不能昧理作念。故問實答俱
同前說。徵釋中。言阿那含。亦不過名為不來。而於
我空理中。實無不來之相。但以欲界無潤生之惑。
是故假立名字為阿那含。是亦以理中本無。進破
我所執也。四四果離相二。一問答顯離。二引己
作證。初。
須菩提。於意云何。阿羅漢能作是念。我得阿羅漢道
不。須菩提言。不也。世尊。何以故。實無有法名阿羅漢。
世尊。若阿羅漢作是念。我得阿羅漢道。即為著我人
眾生壽者。
阿羅漢。四果名也。雖具三義。為順一來不來義故。
且約不生釋之。謂前於三果位中。欲界思盡上生
色界。於那含天中。進斷上二界。七十二品思惑盡。
超出三界。永不受後有之生。故以不生為名。然見
理既圓。深證無我。自不能作有我之念。亦故問而
實答也。徵釋中。言實無有法名阿羅漢者。以我空
理中。實無不生之法。可名羅漢。以理無形相。既不
見生。豈有不生之相。所謂尋名責實。實無當名之
義。則我所亦空矣。作念我得羅漢。即為著我等者。
以我．我所執二俱在故。我相既在。餘三可知。以皆
依我相生故。問答顯離竟。二引己作證。
世尊。佛說我得無諍三昧。人中最為第一。是第一離
欲阿羅漢。世尊。我不作是念。我是離欲阿羅漢。世尊。
我若作是念。我得阿羅漢道。世尊則不說須菩提是
樂阿蘭那行者。以須菩提實無所行。而名須菩提是
樂阿蘭那行。
恐謂念在於心。作與不作。誰其見之。故重啟世尊
而引己作證。佛說者。指在異時。謂佛於異時曾有
此說。但未見教乘耳。無諍三昧者。理無能所。事忘
角立。不與物競。名曰無諍。初修勉強。不成三昧。久
而自然。則三昧成矣。如涅槃云。須菩提住虗空地。
若有眾生。嫌我立者。我當終日端坐不起。嫌我坐
者。我當終日立不移處。由此不與物競。物無勝者。
故於人中最為第一。不但人中最為第一。且是第
一離欲羅漢。以無諍由於離欲。無諍之極。即離欲
之極。是羅漢雖皆離欲。而空生猶為第一。以是任
運離欲。不假功勳。即此可為降心標準。況是佛說。
足徵不虗。於此不矜。倍更為難。空生不爾。故重啟
世尊。而云我不作是念。我是離欲阿羅漢。空生所
以作是說者。意顯我已至此。尚不作念。況餘羅漢。
其不作念也必矣。又恐謂汝今自說不作是念。誰
其信之。故再啟世尊。而言我若作是念我得阿羅
漢道。則是我及我所二執俱在。佛則不說我須菩
提是樂阿蘭那行者。以阿蘭那此云離誼。亦云寂
靜。即無諍義。其意以我．我所執為誼諍本即不寂
靜。若俱在者。世尊豈妄許哉。此反顯也。下乃正明。
正以我須菩提實無所行之念。而世尊乃名我須
菩提是樂阿蘭那行。此中行即是作。名亦同說。但
略變其文耳。然推廣降心偏約小乘四果說者。意
顯降心不難。但如小乘四果。離於我我所相足矣。
偈。依彼善吉者說離二種障。
合云。上句者字應連下句說字。此通頌四果四段。
以四段皆依善吉者說故。離二種障。即是所說之
義。謂說初果離見惑障。說後三果離思惑障。以能
障我空理故。又見惑即我執分別。思惑即我執俱
生。離二則無我。無我即降心法也。總結推廣降心
<pb n="287"/>
之法竟。二推廣住心之法二。一修因無住。二得
果無住。初三。一得記無住。二嚴土無住。三總以結
示。初。
佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。
佛意。前示住心。唯約布施。恐於修因期果。依然不
能安住。故此又約得記．嚴土等。以推廣住心之法。
然燈佛。乃釋迦第二僧祗授記本師。故自述云。如
來昔在然燈佛所。葢昔之一字。即指第二僧祗說
也。如來於爾時已登八地。似於授記之法實有所
得。其實不爾。故問以有所得不。佛意。以有得即有
住。有住則覺心不能住矣。答以不也者。是空生已
知如來於授記法無所得也。渾言不也。恐不明顯。
故又以如來在然燈等而申明之。良以所得之法。
唯是自心自智所現。不從授記而得。是知所謂授
記者。亦唯授記語言名字而已。既唯語言名字。知
不應住。不應住則不住。不住則覺心常住。如來示
問。葢為此也。
偈。佛於然燈語不取理實智以是真實義成彼無取
說。
合云。首句謂佛於昔日在然燈佛所蒙彼授記語
也。不取者。謂於彼授記之語。不生住取。以授記中。
實無有法為可得故。若爾。位登八地。證無生忍。彼
無生理。何所自耳。以其理實唯自智所現。故曰理
實智也。以是真實義者。謂以是自心自智中所現
真實義故。所以雖能成就彼忍。而亦無取於然燈
所說。故云成彼無取說也。得記無住竟。二嚴土
無住。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。
雖得記無住。恐於嚴土時猶未忘懷。故此又約嚴
土以明無住。莊嚴佛土者。因中於此行道。果上於
此成佛。則行道者正莊嚴果上之報土也。依於此
義。似有土為可嚴。其實不爾。故問以莊嚴佛土不。
佛意。以有嚴則有住。覺心不住亦同上說。答以不
也者。空生已知無土為可嚴也。何以句徵。莊嚴下
釋。言所謂莊嚴佛土者。唯是莊嚴自心。非是莊嚴
報土。故曰即非莊嚴。良以果上報土。皆是唯心唯
識所現。莊嚴自心。即是莊嚴報土。以心淨則佛土
淨故。是知所謂莊嚴者。但是名字。故曰是名莊嚴。
既是名莊嚴。則嚴土不應住。
偈。智習唯識通如是取淨土非形第一體非嚴莊嚴
意。
合云。首句言菩薩欲嚴報土。必先依觀照般若。修
習唯心識定。若了三界唯心。萬法唯識。即是通也。
次句言既了三界唯心。萬法唯識。即依如是唯心
唯識之義而取淨土。是則所嚴者。非形相之土。乃
第一義諦。而言體者。以第一義諦。即是自心。為諸
土體故。末句結會經文。言所謂非形者。即經中非
莊嚴意。所謂第一義諦。為諸土體者。以心淨土淨。
即經中名莊嚴意也。嚴土無住竟。三總以結示。
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。
是故等者。謂以是上來二俱不住之故。呼須菩提
而結示之。意以大凡諸菩薩摩訶薩。於一切時。一
切處。皆應如是不住而生清淨之心。葢清淨心。即
指覺心說也。不應住色生心者。謂見色之時。不應
住著於色而生其心。以住色生心。即妄心故。不應
住聲等生心。例此可知。應無所住者。謂應於一切
法都無所住。都無所住而生其心。即是覺心。夫如
是。則覺心常住。總結修因無住竟。二得果無住。
須菩提。譬如有人。身如須彌山王。於意云何。是身為
<pb n="288"/>
大不。須菩提言。甚大。世尊。何以故。佛說非身。是名大
身。
雖修因無住。猶恐於得果時。未能忘懷。故此又約
果報身。以顯無住也。譬如有人。意喻大乘菩薩。願
行周圓。果報於色究竟處。示現一切世間最高大
身。故以須彌山王喻之。既以須彌山王為喻。似是
最高大身。其實不爾。故問以是身為大不。佛意。以
若取於相。不名為大。以有數量故。葢須彌者。四洲
中央大主山也。梵語須彌。此云妙高。體是四寶所
成。故名為妙。出水八萬四千由旬。故名為高。超出
七金之上。故名為王。然出水既唯八萬四千由旬。
是雖大而有數量可紀。答中不唯言大。且言甚大。
葢須菩提。亦知如來所說不取於相故。徵釋中言
佛說非身者。謂佛雖說身如須彌。非是取於有相
之身。所以我說甚大。以離相觀身。絕數量故。若唯
取於有相之身。不過是名為大。非是真大。既非真
大。則報身可無住矣。
偈。如山王無取受報亦復然遠離於諸漏及有為法
故。
合云。首句先約喻言。謂如彼山王雖高雖大。而不
自取我高我大。以山王無住心故。次句乃以法合。
謂佛受果報之身。而亦不取果報。以佛無住心故。
準喻可知。故云亦復然也。不住果報。即果報而見
法身。故曰遠離諸漏。及有為法。以法身是無為無
漏性故。無為無漏之性。橫徧竪窮。彼報身者。又何
足為大哉。總結正與推廣竟。二略示周足三。一
校量持福。二取劣況勝。三請示經名。初二。一能校
量。二所校量。初二。一極顯恒河沙多。二極顯寶施
福多。初。
須菩提。如恒河中所有沙數。如是沙等恒河。於意云
何。是諸恒河沙甯為多不。須菩提言。甚多。世尊。但諸
恒河尚多無數。何況其沙。
恒河中沙。其細如麵。以沙論數。可謂其數多矣。又
復以如是沙。計河之數。與沙數相等之恒河。其河
可謂多矣。是諸恒河所有沙數。自然甚多。問以甯
為多不者。佛不自說。欲令空生答出。借此顯下界
數多故。空生答以甚多。而又言但諸恒河等者。正
以見所答之不虗耳。二極顯寶施福多。
須菩提。我今實言告汝。若有善男子．善女人。以七寶
滿爾所恒河沙數三千大千世界。以用布施。得福多
不。須菩提言。甚多。世尊。
我今實言句。說雖在此。意為所校量福。恐福勝難
信。令其必信故。爾猶彼也。爾所恒河者。謂彼諸所
有恒河。即指前一恒河沙所計恒河言也。沙數三
千等者。又以此多河中沙。而計世界之數。則世界
甚多可知。而乃以七寶滿中。用為布施。其得福甚
多。不待言矣。問以得福多不者。亦佛不自說。欲令
空生答出。為下持說之福。作能校量故。答以甚多
者。不知持說之福。猶勝於此也。總結能校量竟。
二所校量。
佛告須菩提。若善男子．善女人。於此經中。乃至受持
四句偈等。為他人說。而此福德勝前福德。
乃至受持等。準前可知。而此福德勝前福德者。前
是有為有漏。此是無為無漏福故。蒙引云。恒沙寶
施。不了自心。持說此經。言下見性。見性成佛。福孰
可校。故說此福勝前。古德云。摩尼一枚。壓倒海寶
千般。可為此譬。校量未久。重復校量者。義漸深故。
偈。說多義差別亦成勝校量後福過於前故重說勝
喻。
合云。上二句。頌重復校量。意言多義差別者。指解
分以來所說。謂望前信分有多種不同。如前示降
心。唯約度生。此則別約小乘因果言之。前示住心。
唯約布施。此則別約大乘因果言之。亦者。例前信
<pb n="289"/>
分。言信分中業已顯勝校量。此既望前多義差別。
亦德成立顯勝校量之義。下二句。頌能校勝前意。
言信分能校之喻。唯約一界寶施。此中能校之喻。
乃約眾多恒河沙世界寶施者。以持說後分之福。
過於持說前分之福。故於能校量中重說勝前之
喻。葢喻者比也。以寶施為能比法也。總結校量持
福竟。二取劣況勝二。一隨說尚勝。二何況盡持。
初。
復次。須菩提。隨說是經。乃至四句偈等。當知此處。一
切世間．天．人．阿修羅。皆應供養。如佛塔廟。
恐謂持說雙行。自他兼利。福德勝前。無可議者。設
若自無受持之功。隨便為人演說。未必有福。故此
約隨說之處。以顯勝也。復次須菩提者。謂復於校
顯之次。重呼當機而再告之。隨說是經者。謂機無
論大小。文無論豐約。處無論勝劣。時無論長短。隨
便演說。非誠意說故。四句偈等。約說之最少者言。
此處者。即隨說之處。人多忽之。故教以當知。顯不
可忽耳。一切世間。意攝四眾。天人修羅。意攝八部。
皆應供養者。人是佛遣。法是佛說。代佛宣揚。即同
佛在故。如佛塔廟者。塔安佛身。廟像佛容。舉世知
供。故為喻也。法華云。能竊為一人說法華經。乃至
一句。是人則為如來所遣。行如來事。今經隨說。亦
應同彼。故其處最勝。又處尚最勝。人可知矣。隨說
尚勝竟。二何況盡持。
何況有人盡能受持讀誦。須菩提。當知是人成就最
上第一希有之法。若是經典所在之處。即為有佛。若
尊重弟子。
此復有二。一．正況人勝。恐謂隨說是經。尊勝若此。
設有雖不能說。而能盡持者。其人又當何如。故即
承隨說之人而況顯之。言隨說之人。尚爾尊勝若
此。何況有人盡能受持讀誦。自應益勝。故再呼當
機而教以當知等也。成就者。圓滿具足之義。實相
般若。名為最上。以是諸佛所證故。觀照般若。名為
第一。以是發覺初心故。文字般若。名為希有。以是
待時而說故。三種般若。盡在此經。故盡能受持者。
即能成就。若是下。二．兼顯處勝。恐謂隨說之處。尊
勝若彼。設若經所在處。又當何如。故即約經所在
處而顯示之。經典所在者。無論支提脫闍。寺塔壇
幢等。凡有安供處。即是也。即為有佛者。是佛法身
故。又若有尊重弟子者。具差別智故。弟子而言尊
重者。謂各具一德。可尊可重。如舍利慧。目連通等。
各稱第一是也。又經是無為。賢聖共依。故曰即為
有佛。若尊重弟子。蒙引云。如益州新繁荀生者。指
畵虗空以寫經。即成一片金剛地。至今慶雲時𦋐。
雨不濕而草不生。此經殊勝。不信然乎。
偈。尊重於二處因習證大體。
合云。此合頌上科及此科義也。尊重者。尊敬珍重。
二處者。謂說經處。及經在處也。又尊重亦攝供養。
謂一切眾生。皆應尊敬珍重。種種供養。不可忽耳。
因習句。出其所以。謂因於二處。可聽可持。有熏習
義。能證大體故。言大體者。即是法身。橫徧竪窮。故
稱為大。為報化本。故稱為體。總結取劣況勝竟。
三請示經名二。一當機請名奉持。二如來如請為
示。初。
爾時。須菩提白佛言。世尊。當何名此經。我等云何奉
持。
降住之功用既彰。校況而殊勝又顯。似應無說。故
當機請名奉持。當何名此經者。謂當以何等名字
而目此經。此請名也。古德云。依文解義。三世佛冤。
離經一字。即同魔說。為遮此二。故問云何奉持。此
請持也。二如來如請為示。
佛告須菩提。是經名為金剛般若波羅蜜。以是名字。
汝當奉持。所以者何。須菩提。佛說般若波羅蜜。即非
<pb n="290"/>
般若波羅蜜。是名般若波羅蜜。
是經名為金剛般若波羅蜜者。以此中所詮般若。
同金剛之堅利。是究竟法。能到彼岸。非餘經所能
及故。此示名也。以是名字。汝當奉持者。謂以是金
剛般若到岸名字。汝等當因名思議而奉持之。徵
釋中。言如來所以教其以名奉持者何也。以金剛
有堅．利二義。由堅義故。知般若不壞。實能到岸。故
佛說般若波羅蜜。當依言奉持。由利義故。知般若
不住。到無所到。故即非般若波羅蜜。當離言奉持。
是則名惟假有。故曰是名等也。
偈。彼因習煩惱此降伏染福苦身勝於彼希有及上
義彼智岸難量亦不同餘法堅實解深義勝餘修多
羅大因及清淨福中勝福德。
合云。首四句對前顯勝。彼字指寶施福德。因是有
漏。有熏習義故。能生一切煩惱。如貪瞋等皆依有
漏熏習生故。此指是經。降伏者。對治義。染福二字。
應連下句苦身二字。以染福是有漏之福。能為苦
身因故。是經能對治彼。故能勝於彼。是則此經非
世間所有。故曰希有。能超出世間。故曰及上義也。
彼智下。正頌經義。彼智是般若智。為能到。彼岸是
涅槃岸。為所到。二俱甚深。故曰難量。亦不同餘法
者。揀異小乘。及於法相。非甚深故。堅實者。如金剛
之堅。解深義者。如金剛之利。不約破惑明利者。與
上降伏染福互影說故。勝餘句。顯以是名字。當奉
持也。佛說般若波羅蜜。能成大因。即非般若波羅
蜜。能令清淨。如是而持。於諸福中。為最勝福德。所
謂亦不同餘法是也。總結略示周足竟。三盡斷
餘疑三。一斷是名何必強說疑。二斷無說云何攝
界疑。三斷名界云何現相疑。初。
須菩提。於意云何。如來有所說法不。須菩提白佛言。
世尊。如來無所說。
恐謂如來說法。不立名相。既唯是名。何必強說。故
問以於意云何。將謂如來有所說法不。佛意。以如
言取執。則似有法可說。若得意忘言。豈當固執文
字。是故如來臨滅度時。文殊請佛再轉法輪。佛言。
我住世四十九年。未曾說著一字。汝將謂我曾轉
法輪耶。佛今示問。亦同於彼。但看空生如何理會
耳。空生亦伶俐納子。一提便醒。故答以如來無說。
所謂歸家罷問程。到岸不須舟也。二斷無說云
何攝界疑。
須菩提。於意云何。三千大千世界所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵如來說。世界。非世界。是名世界。
空生雖答無說。不是一向無說。所謂但去其病。不
存其藥。恐有執藥成病者。言若果一向無說。云何
攝化三千世界而為說法主耶。由是如來。呼當機
之名而探問之。良以三千世界。乃聚微而成。故問
以界所有塵。是為多不。佛意。以塵可析空。界是假
有。其奈須菩提未會佛意。而答以甚多。所謂好箇
阿師。又恁麼去也。如來見其不會。乃呼其名而救
之曰。所謂諸微塵者。如來說非微塵。以展轉分析。
可使空故。是知微塵無體。但是假名。故曰是名微
塵。以是而知。如來說世界非世界。以合時似有。析
時便無故。是知世界亦唯假名。故云。是名世界。
三斷名界云何現相疑。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說。三十
二相。即是非相。是名三十二相。
恐謂世界唯名。無可依者。云何如來依界現相。為
防此疑。故問以於意云何。將謂可以三十二相見
如來不。佛意。以界既非界。相亦非相。二俱從緣。何
礙相依。喜空生已知佛意。直答以不也。世尊。不可
以三十二相見如來。其意以離相方見真佛。應自
<pb n="291"/>
有真界為所依耳。徵釋中。言如來說三十二相即
是非相者。以依性現相。執相者必至迷性。故曰即
非。是知三十二相但有其名。故曰是名三十二相。
且不可執相而迷性也。然一切眾生。所以得度者
佛也。一切諸佛所依現相者界也。攝界度生。所依
成化者法也。若有定法可說。則不能攝界。以界無
定故。若有實界可依。則不能現相。以相隨緣故。是
知如來隨眾生緣。現水月相。依空華界。說谷嚮法。
了三者唯是假名。用繁興而無住。純一覺不存纖
礙。智常靜而鑑周。雖曰盡斷餘疑。亦示覺心令住。
此三科彌勒無偈者。以從請示經名中生。非正說
故。總結推廣降住竟。二成就解慧五。一校量經
功。二信解感嘆。三類明餘度。四會合前語。五遮疑
助解。初。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
餘疑已盡。勝解將成。寶施外財無能校量。故此又
約身命內財校之。言眾生所最愛者身。最重者命
也。身施或易。命施猶難。今兼二施。其功德可謂大
矣。且一生只有一個身命。今言恒河沙等者。顯非
一生十生及與百生千生等。將生生世世皆以身
命布施。其功德可謂多矣。雖曰大曰多。若施相不
忘。仍住有漏。如世之殺身成仁。捨命居名。比干介
子之流。曾未聞有成佛事也。此經雖一偈一句。如
一枚一粒金剛。受持演說。如自食食他。終竟不銷。
出則有用。故言其福甚多。以恒沙身命布施所不
及故。
偈。能忍於苦行以苦行有善彼福不可量如是最勝
義離我及瞋恚實無於苦惱共樂有慈悲如是苦行
果為不捨心起修行及堅固為忍波羅蜜。
合云。首三句。頌內施福多。恒沙身命布施。即是能
忍苦行。以若不能忍。雖一身一命。施之猶難。況於
恒沙等乎。以苦行有善者。謂由彼苦行。成就有漏
善法。以未能忘相故。彼福不可量者。謂雖屬有漏
善法。以世智觀之。彼所得福德。亦不可量矣。次四
句。頌持說福勝。如是最勝義者。指此經所詮。乃勝
義中真勝義性故。持此則不見有我。故云離我。離
我則絕諸對待。故及瞋恚亦離。以瞋恚生於對待
故也。既離瞋恚。不見苦惱。故曰實無。反顯彼雖能
忍。時或有瞋。未能全忘苦惱相故。若說此者。願他
共樂。兼有慈悲。是持說皆成無漏。彼內施福德。殆
不可同年而語明矣。末四句。出勝所以。言如是能
忍苦行。所感福果。所以不及持說者。為其於受福
之時。或有慳貪不捨心起。因之而造業者有之。又
如是依教持說。修二利行。及堅固力。所以能勝內
施者。為其於持說之時。成就堅固能忍之力。因之
而到岸者有之。校量經功竟。二信解感歎三。一
當機聞解悲感。二讚嘆信解功德。三如來印許證
釋。初。
爾時。須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。
爾時者。從正宗已來以至此番校量已竟時也。初
聞略示降住。不過隨語生信。次聞推廣降住。乃覺
胸茨漸銷。請示經名時已有微解。三疑淨盡處徹
底通明。且聞內財校量不如。自是義天星象燦著。
故云聞說是經。深解義趣。又義者差別義相。如分
析降心住心。隨事各別。趣者理之所歸。如顯示降
心住心。總一無為。若但解其義。尚不名深。兼解其
趣。乃名為深也。又初聞略示。但是以自心燭經幽
旨。故唯成淨信。繼聞推廣。乃能以經意照鑑自心。
故兼成深解。喜極成悲。所以涕淚悲泣。如久違慈
<pb n="292"/>
親。一朝邂逅。自不禁中心凄然而傷其一向不遇
也。鼻出曰涕。目出曰淚。大慟曰悲。微痛曰泣。謂始
而涕淚。繼而大慟。後而微泣。微泣者。收痛將陳。故
曰而白佛言。希有者。有三義。一讚自能聞。以此法
能聞者希故。二讚佛能說。以此法能說者希故。三
兼讚二所。以此法時至方聞。時至方說。非常聞非
常說故。此亦深解之後。方知三皆不易。而讚嘆之
也。甚深經典者。揀異小乘曰深。并揀法相曰甚深。
此明所說希有。唯佛所說如是。則是能說者亦希
有也。我從昔來者。從阿含覲佛已來。所得慧眼者。
已得人空慧眼。此經不唯空人。兼能空法。故未曾
得聞。此顯能聞希有。唯如為是之經。則是所聞者
亦希有也。當機聞解悲感竟。二讚歎信解功德
二。一現前信解功德。二當來信解功德。初。
世尊。若復有人得聞是經。信心清淨。即生實相。當知
是人。成就第一希有功德世尊。是實相者。即是非相。
是故如來說名實相。
空生意謂。我以得聞是經力故。始而信心清淨。繼
而即生實相妙解。自覺向去。成益良多。設若復有
一人。如我得聞是經。如我信心清淨。如我即生實
相妙解。以我方彼。應無少異。故曰當知是人等也。
成就者。亦具足義。第一希有。仍指觀照．文字二種
般若。言此二種般若。皆以實相為體。是人既生實
相妙解。則二種般若。不期具足而自無不具矣。破
自他惑。名之為功。成二利行。名之為德。此正明也。
世尊下。乃兼防轉執。恐聞能成功德。轉執實相為
有。故曰是實相者。即是非相。此有二釋。一者金屑
雖貴。落眼成塵。雖生實相妙解。此解亦不可住。故
言非相。正見其不可住耳。二者若實有相。即屬可
壞。是不堅法。不名實相。故言非相。謂不唯非有相。
亦復非無相。正顯其不可壞也。是故如來說名實
相者。亦有二義。一者實相妙解。雖不可住。有因緣
故。亦可得說。是故如來。為彼不解實相義者。說名
實相。令因名而思義也。二者。有不能有。無不能無。
是堅實法。不可破壞。是故如來。為欲顯示不可壞
義。說名實相。顯除此皆不實也。現前信解功德竟。
二當來信解功德二。一正以讚歎。二展轉徵釋。
初。
世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
即為第一希有。
我今得聞者。顯是親承教諭。如是經典者。通指以
前所說。然既親承教諭。雖信心清淨妙解實相。自
是領受執持。是皆不足為難。以如來三業殊勝。見
聞隨喜。即能感發信解受持心故。若當來世後五
百歲者。顯是去聖時遙。其有眾生得聞是經者。唯
是展轉傳受。然既當去聖時遙。又係展轉傳受。信
心清淨即難。妙解實相尤難。況復領受執持。非有
宿因。定係佛遣。故曰是人即為第一希有。以能依
實相之體。發起觀照文字。二種般若用故。二展
轉徵釋。
何以故。此人無我相無人相無眾生相無壽者相。所
以者何。我相即是非相。人相．眾生相．壽者相即是非
相。何以故。離一切諸相。即名諸佛。
文分三段。初承徵承釋。言信解受持之人。以何以
故名為第一希有。以此人久無四相。密為如來所
遣。行如來事。若不然者。何能於後五百歲。濁惡世
中。突然躍出常流。而信解受持此離相甚深法哉。
所以下轉徵轉釋。言我人等相。所以必要無者。抑
又何也。以我人等相。皆為非相。以是依他法故。若
更於中執有我人等相。則是於依他法上重起徧
計。誠為妄中之妄。故須無也。何以下。合徵合釋。言
縱達非相。亦不執有。以何以故便為第一希有。葢
<pb n="293"/>
以久無四相之執。已離我相。又達四相非相。并法
相亦離。既能離一切相。則內之根身。外之器界。應
念化成無上知覺。故曰即名諸佛。所謂第一希有
者宜矣。此上彌勒無偈者。以是當機之語。非佛說
故。總結讚歎信解功德竟。三如來印許證釋二。
一正與印證。二徵起轉釋。初。
佛告須菩提。如是。如是。若復有人。得聞是經。不驚．不
怖．不畏。當知是人甚為希有。
如是如是者。印其兩說皆不謬也。言此經甚深。現
在信解即難。當來信解尤難。此亦空生解後方知。
故得所說無謬。猶如過來人。指示向去路。自然的
當。故如來二皆印許。葢欲現在當來得聞此經者。
亦求如空生焉可矣。若復下。乃以劣證勝。猶見其
所說為不謬故。有人等者。無論現在當來。但法音
經耳者皆攝也。不驚者。信是佛說。不生驚惶。非真
信也。不怖者。知是大乘。不生怕怖。非真解也。不畏
者。尋行數墨。不生畏避。非真能受持也。如是之人。
常為甚希。況復真信．真解．真能受持者。自應稱為
第一希有。非過譽耳。二徵起轉釋。
何以故。須菩提。如來說。第一波羅蜜即非第一波羅
蜜。是名第一波羅蜜。
言不驚不怖不畏。只是尋常。以何以故得名甚希。
以如來隨說隨掃隨立。理無一定。語似有違。聞之
而不生驚惶。不生怕怖。不生畏避者。誠難其人矣。
言第一波羅蜜者。即指今經所詮般若度也。如金
剛鎞云。六波羅蜜中般若最勝。以六度若無般若。
則在因無破惑之功。在果無法身之德。是知破惑
證真。不離般若。故稱第一。然此之釋詞。即前請示
經名中語。但彼云般若。此云第一。雖略變其文。葢
即取彼。以見易驚易怖易畏之一端耳。總結信解
感歎竟。三類明餘度二。一類明忍度。二總結一
切。初二。一正以類明。二引事證釋。初。
須菩提。忍辱波羅蜜。如來說非忍辱波羅蜜。是名忍
辱波羅蜜。
言此經所以易驚易怖易畏者。不唯般若之一端。
即如依此經而行忍辱波羅蜜者。如來亦說非忍
辱波羅蜜。以無我故。不過為彼不能忍者。對治瞋
恚。假立是名。呼為忍辱波羅蜜行。不善會者。鮮有
不驚怖而畏避者矣。忍辱說非之義。至下引證自
見。二引事證釋二。一詳引近事。二略引遠事。
初。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相．人相．眾生相．壽者相。應
生瞋恨。
文分為二。初承徵承釋。言忍辱波羅蜜。如來說非
者。何以故也。引釋中。如我昔為等者。據法苑引涅
槃義云。我念賢劫中。生於南天竺國富單那城。婆
羅門家。為眾生故。林野禪思。時國有王。名迦羅富
（此經譯為歌利。陳譯迦陵伽。唐譯羯利。梵音少異耳。此云極惡。以彼經云。其性暴惡。憍慢自在故）。率
諸婇女。出城遊玩。王倦少憩。諸女因採華果。來至
我所。而為說法。王從覺已。不見諸女。仗劒尋至。瞋
怒責曰。何將幻術誘我諸女。與貪欲耶。我時報言。
我持淨戒。實無染心。王問以何為戒。我答以忍為
戒。王即以劒斷我手足及兩耳鼻。責云忍不。我言。
假使大王。分我殘質。猶如微塵。我終能忍。不起瞋
念。羣臣爭諫。王怒不息。時四天王雨金剛砂。王見
恐怖。迴瞋懺謝。我即立誓。若我實無瞋念。令我此
身平復如故。作是誓已。身即還復。更願我於來世
先度大王。是故我今成佛。先度憍陳如也。此是約
義而引。至今經又促舉其事耳。為猶被也。割截身
體。即指斷手足及耳鼻事。無四相者。正顯其無瞋。
以無我則無受者。無人則不計報復。無眾生則不
<pb n="294"/>
見苦相。無壽者則不護命根。是皆可以離瞋念也。
何以下。轉徵轉釋。謂正當被割截時。以何以故見
其無有四相。以我於往昔。被其割截手足耳鼻。節
節支離解散之時。若有我人等相者。應生瞋恨。以
有受思報不忘苦護命根故。試思我昔尚願先度。
豈復有瞋。故知彼時無有四相。詳引近事竟。二
略引遠事。
須菩提。又念過去於五百世作忍辱仙人。於爾所世。
無我相．無人相．無眾生相．無壽者相。
恐謂身被割截。能忍即難。況復無瞋。彼婆羅門子。
何以遽能爾耶。故又引遠事而證釋之。過去指賢
劫以前。應是莊嚴劫中時也。五百世作忍仙者。見
其行忍之久。爾所世無四相者。顯其習空已熟。由
久行故能忍。由熟習故無瞋。有志行忍者。亦求如
佛焉可耳。
偈。習彼能學心。
合云。此合頌此科及上科義也。能學心。即指忍行。
以忍行能學菩薩求菩提心故。但忍不遽成。故須
習彼。謂生生世世練習彼行。如佛於五百世作忍
仙等是也。類明忍度竟。二總結一切。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。
文分三段。初正結。布施居六度之首。故首言布施
離相。般若居六度之後。故次言般若離相。忍辱亦
攝精進。居六度之中。故類明中言忍辱離相。初後
中間既爾。餘可例思。以是義故。呼當機而總結之
曰。菩薩應離一切相。謂持戒離戒相。修禪離禪相。
乃至萬行繁興離萬行相。如是而發菩提之心。則
覺心可安住矣。不應下反顯。不應住色生心者。謂
不應住著於眼所見色而生染心。以色如熱金丸。
執之則燒故。不應住聲香味觸法生心者。謂不應
住著於耳所聞聲。乃至意所緣法。而生染心。以聲
如塗毒鼓。聞之必死。香如憋龍氣。嗅之則病。味如
塗蜜刀。舐之則傷。觸如臥獅子。近之則嚙。法如入
室賊。不防則害。故此又於住心中兼示降心之義。
應生無所住心者。謂色等來時無所粘染。色等去
時亦無踪跡。如鏡現像而無取於像。如風度樹而
不留於樹。夫如是。雖萬境紛然。而於我菩提覺心
無所與矣。若心下結示。若心有住即為非住者。謂
一有所住則是妄心。妄心一興則為不住菩提之
心。有志住心者其念之哉。總結類明餘度竟。四
會合前語二。一正與會合。二兼釋伏疑。初。
是故佛說。菩薩心不應住色布施。
不應住色等布施。是如來前示住心之語。今承上
文義便。又復會合前語。謂以是有住則為非住之
故。所以如來最初便說菩薩之心不應住色等布
施。顯始終無有異說。尤見其可信也。二兼釋伏
疑。
須菩提。菩薩為利益一切眾生故應如是布施。如來
說。一切諸相。即是非相。又說。一切眾生。即非眾生。
此中伏疑有二。一承生疑。二轉成疑。承生疑者。謂
承前離相發心。布施亦可不行。何故強要行施。既
要行施。又何必定要不住相耶。故此釋云。菩薩為
利益一切眾生故。應如是無住布施。以不行布施。
則不能利益眾生。住相布施。又不能利益一切諸
眾生故。轉成疑者。恐謂利益眾生。眾生豈不是相。
況眾生所依五陰。豈不是一切相耶。故此釋云。如
來說一切諸相。即是非相。以色陰如聚沫。受陰如
水泡。想陰如陽𦦨。行陰如芭蕉。識陰如幻化故。又
說一切眾生。即非眾生。以是五陰和合假立名字。
陰且不實。名復何有。是雖利益眾生。仍與無住行
施。義不相違。
<pb n="295"/>
偈。修行利眾生如是因當識眾生及事相遠離亦應
知假名及陰事如來離彼相諸佛無彼二以見實法
故果雖不住道而道能為因。
合云。此合頌此料及上科義也。修行者。經中承上
文義便。但言不住行施。此則渾言修一切行耳。恐
謂離相發心。何必強要修行。故以利眾生釋之。如
是因當識者。因即是行。識即是知。謂如是無住之
行。應當識知。能利益一切諸眾生故。又恐謂利益
眾生。眾生豈不是相。所依陰事。豈不是一切相耶。
故次云眾生及事相。遠離亦應知。謂菩薩於所利
眾生。及彼所依五陰事相。不礙遠離。亦應了知。以
眾生假名。及彼所依陰事。二俱非相。以如來離彼
相故。恐謂如來有何所見。而離彼相。故次云諸佛
無彼二。以見實法故。實法即性。以見性是真。自能
了相為妄。故無彼二。據此則見性說果。不住利益
眾生之道。而菩薩學佛。亦不應利益眾生。何故必
要修行利眾生耶。故言果雖不住道。而道能為因
謂果中雖不住利益眾生之道。而利益眾生之道。
能為佛因。如華嚴行願品云。因於眾生。而起大悲。
因於大悲。生菩提心。因菩提心。成等正覺。此菩薩
所以必要修行利眾生耳。總結會合前語竟。五
遮疑助解二。一以語遮疑。二以喻助解。初。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
恐有疑云。如佛所說。菩薩應離一切相。似約真諦
說之。又令發阿耨多羅三藐三菩提心。似約俗諦
說之。既真俗角立。似非如所如說。莫是誑彼初學。
真俗異說耶。故此遮云。如來是真語者等。楞嚴云。
無上法王。是真實語。如所如說。不誑不妄。指掌疏
釋云。顯示真諦曰真語。如云無是見是也。顯示俗
諦曰實語。如云無非見是也。顯示中道曰。如所如
說。謂如己所證真如之理而說。如上反覆致詳。是
非雙絕。妄情俱盡是也。不誑者。不欺初學。不妄者。
無異彼此。此示義同五語。相應深信。今云菩薩應
離一切相。亦是顯示真諦。故曰真語。又令發阿耨
多羅三藐三菩提心。亦是顯示俗諦。故曰實語。至
云不應住色等生心。應生無所住心等。反覆致辨。
亦是顯示中道。故曰如語。為對偏執。並非誑彼初
發心人。故曰不誑語。所說必驗。不異彼此。同彼楞
嚴無妄。故曰不異語。如是而說。復何疑哉。此遮承
生疑也。又恐疑云。如語妙契中道。應是真實。真語
實語。各據一邊。豈得不涉虗妄誑初學異彼此耶。
故轉遮云。須菩提。如來所得法等。言真諦俗諦。亦
是如來所得之法。依此說法。皆無有實。以是對治
門故。亦無有虗。以能如說證故。此又遮轉成疑耳。
偈。以諸佛實語彼智有四種實智及小乘說摩訶衍
法及一切受記以不虗說故隨順彼實智說不實不
虗如聞聲取證對治如是說。
合云。前六句。頌遮承生疑也。為遮前疑。顯示所說
不虗。故云。以諸佛實語。此之實語。總該下之五種。
非是五種中實語。如十一色法之色。非是眼所對
色故。此先總遮。下乃詳明。彼智句。標四智。該五語
也。實智即佛之所證。說此者名為如語。小乘四諦
中。滅諦是真。餘三皆俗。說此者名為真語實語。摩
訶衍。此云大乘。為深位說。不誑初心。即不誑語。一
切受記。所說必驗。即不異語。又不異語。不止受記
一法。葢是取一法為例。真語實語。不止說小乘準
知。以不虗說句。乃結歸前之遮詞。以不虗即實語
故。後四句。頌遮轉成疑也。言如語固是實智。而真
語實語亦是隨順實智而說。以能成就彼故。如是
而說。不實不虗。云何不虗。以能如所聞聲而取證
故。云何不實。以為對治偏執如是說故。以語遮疑
竟。二以喻助解。
<pb n="296"/>
須菩提。若菩薩心住於法而行布施。如人入闇即無
所見。若菩薩心不住法而行布施。如人有目。日光明
照。見種種色。
承前重重開示。已解住心之法。第恐習氣深重。行
與解違。為助妙解。故重拈布施之法。雙陳二喻。以
顯住法．不住之得失也。於中先顯住法之失。謂設
若菩薩心中。明知法不應住。至行施時。力不自由。
依然住著於法。是謂住法行施。住法則無智能照。
故以如人入闇喻之。以闇能障目。可喻無智能照
義故。無智能照。不得真如。故以即無所見喻之。以
無見則觸途成窒。可喻不得真如義故。若菩下。次
顯不住之得。謂設若菩薩心中。既知法不應住。至
行施時。元解不昧。備達三輪體空。是謂不住行施。
不住則有智受法。故以如人有目。日光明照喻之。
以目能受明。可喻智慧受佛法義。故智慧受法。能
得真如。故以見種種色喻之。以種種色相可喻真
如。具恒沙淨德義故。
偈。時及處實有而不得真如無智以住法餘者有智
得闇如愚無智明者如有智對法及對治得滅法如
是於何法修行得何等福德復成就何業如是說修
行。
合云。初八句。正頌經意。經中單約施言。偈中義含
萬行。故不言施而但言時處。謂修行之時及修行
之處也。住相者必以時長生退。處多生厭。名為實
有。如是修行。不得真如。云何不得真如。以無智故。
云何無智。以住法故。餘有不住法者。不覺時長。不
嫌處多。以有智故。能得真如。此先頌法中之義。經
中依法立喻。故曰如人入闇。此中以喻比法。故曰
闇如愚無智等。闇者境闇障目。愚無智即指住相
修行者言。明者有目受明。有智即指無住修行者
言。對法及對治等者。謂無住修行。是能對治法。住
相修行。是所對治障。以能對所。故得滅彼住相之
執。住心之法。如是而已。次四句兼釋伏疑。恐謂何
不亦同經中單約布施說耶。釋云。於何法修行。得
何等福德等。意以前說檀義攝六。乃約大略言之。
其實於何法修行。得何等福德。謂以因感果。非全
同也。果既不同。依果所起業用。亦自不同。故云。復
成就何業。依如是義。應通說修行。雖不言施。而義
可攝。問。推廣分中少示降心。多示住心者何也。答。
覺心如主。妄心如客。但使覺心安住。自令妄心不
興。亦如主人若悟。客邪不得其便。總結成就解慧
竟。三顯示經功。信解既成。修證可期。傳持此
道。專望知音。故爾顯示。以發眾生讀誦受持為人
演說之勝心也。分四。一分門略顯。二四義詳示。三
引因校量。四總以結歎。初三。一顯示自持功德。二
校量聞信功德。三況顯兼說功德。初。
須菩提。當來之世。若有善男子．善女人。能於此經受
持讀誦。即為如來以佛智慧。悉知是人。悉見是人。皆
得成就無量無邊功德。
當來之世。應指末法。如前所謂後五百歲時也。宿
植善根。現具正信。名為善男善女。受謂領受其文。
持謂執持其義。皆默憶也。讀謂對本而讀。誦謂背
本而誦。皆顯念也。言時當末法。人多不善。貪著成
風。法尚有為。若有善男善女。別具超常之見。能於
此經。或受持。或讀誦。是不唯過去因深。已足見當
來果勝。故曰即為如來以佛智慧等。悉知者。知之
悉。悉見者。見之悉。謂無始盡際。前因後果。纖芥無
遺故。不言心知眼見。而云智慧知見者。以妄心肉
眼。各有限量。智心慧眼。乃無障礙故。皆得者。受持
讀誦無不得也。成就有二。謂以今驗昔。為已成就。
以今驗後。為當成就。此經既密通於圓。而因該果
海。果徹因源。故皆言無量無邊。謂前因後果。一切
功德。不可限量。無有邊際。除佛一人。餘皆無能知。
<pb n="297"/>
無能見也。二校量聞信功德。
須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。
文三。初能校行勝。恒沙身命。其施可謂重矣。日以
三時。其行可謂勤矣。況經無量百千萬億劫。如是
而行。其時可謂長矣。以長時而勤行重施。非具神
通妙用。分身促時者不能也。若復下。所校機劣。聞
此方及解分。其聞可謂少矣。信心但曰不逆。其信
可謂微矣。況得聞不過一時。其時可謂促矣。以促
時而少聞．微信。凡有宿因。及現前根利者皆能也。
其福句。果報反勝。然既能較行勝。所校機劣。而劣
者之福。反勝於彼者。略有三義。一者彼是示現。此
是實行。示現捨身易。實行住信難。如幻人蠲軀。固
不若書生入泮之為勝故。二者彼約深位。但期常
居因門。不欲速成。此約淺位。信心便是初基。誓期
圓證。是乃以速成佛不速成佛。而分勝之與劣。如
舉子不務上進。生員矢志連登。可為譬也。三者彼
是假設。謂設能如此。亦屬有漏。以不聞此經。不信
無漏法故。故知聞信不逆。其福勝彼。又此與前番
校量。均屬內施。而前番能校者劣。以但言恒沙命
施。不言日以三時及久經多劫故。此番所校者劣。
以但言聞信不逆。不言受持及演說故。是則前番
以劣行校勝機。雖勝不為勝。此番以勝行校劣機。
其勝乃為勝。良以前方推廣降住。此則徹底悟解。
勝劣天淵。固其宜矣。三況顯兼說功德。
何況書寫．受持．讀誦．為人解說。
承前聞信不逆。尚超最勝施福。何況書寫此經。受
持讀誦。兼復為人解說。其福益勝可知。
偈。名字三種法受持聞廣說修從他及內得聞是修
智此為自湻熟餘者化眾生以事及時大福中勝福
德。
合云。此合頌分門略顯中義也。名字。指能詮之法。
不出名言及文字故。此亦是教。三種。指所詮法。以
所詮之法。不出理行果故。受持義該讀誦。聞亦攝
信。廣說即為人解說。此同一弘經。而為門不同也。
既為門不同。何故先讚受持。以受持讀誦。是修行
門故。次讚聞信者。以修必先從他聞。次及內信。謂
聞而信。信而修也。是則得聞者。乃起修之智。故因
修而讚之也。然此聞信受持。皆為自己湻厚善根。
成熟道種。餘者即指廣說。以自利之餘。乃能廣說
故。說而云廣者。長時利他。故云化眾生也。問。受持
功德。經唯直顯。而聞信獨用校量。兼說獨用況顯
者何也。答。以事及時大。福中勝福德。言聞信事大。
以是起修智故。兼說時大。以是長時說故。事大福
勝。非校量莫顯。時大福勝。非況顯莫知。故爾校況。
顯此二種福德。乃是福德中勝福德故。總結分門
略顯竟。二四義詳示四。一約教理顯德。二約行
果顯德。三約依處顯德。四約功用顯德。初。
須菩提。以要言之。是經有不可思議．不可稱量．無邊
功德。
受持聞說。福德靡涯。意欲盡言。言不能盡。佛以少
言而該多義。故曰以要言之。是經即教。不可思議
等即理也。言語道斷。心行處滅。心將緣而慮亡。口
欲談而詞喪。故云不可思議。仰之彌高。鑽之彌堅。
故不可稱。謂讚莫能盡也。瞻之在前。忽焉在後。故
不可量。謂測無能窮也。法音經耳。功報彌劫。一念
信心。永為道種。故云無邊功德。教理如是。受持聞
說者。福德可勝言哉。二約行果顯德。
如來為發大乘者說。為發最上乘者說。若有人能受
持讀誦。廣為人說。如來悉知是人。悉見是人。皆得成
就不可量．不可稱．無有邊．不可思議功德。如是人等。
<pb n="298"/>
即為荷擔如來阿耨多羅三藐三菩提。何以故。須菩
提。若樂小法者。著我見．人見．眾生見．壽者見。即於此
經。不能聽受讀誦。為人解說。
文四。初為大機。謂此經教理既大。信解亦大。依此
發心。名為發大乘心者。為此人說。顯此經行果俱
大故。然大乘有權有實。如大乘始教為權。終頓圓
三為實。此經不唯是權。亦兼是實。謂進之可入終
頓。再進之可入圓乘。故云為發最上乘者說。以終
頓屬上乘。圓教為最上乘故。若有下示大行。受持
讀誦。自利行也。廣為人說。化他行也。從性起修。全
修即性。全修即性。性無不備。故曰如來悉知悉見。
皆得成就等。又皆得成就等者。以此經是一切諸
佛本所乘故。如起信說。如是下顯大果。背負曰荷。
肩任曰擔。此喻言也。言是人既能受持讀誦。又能
廣為人說。則是大智上求。大悲下化。以三藐三菩
提為己任。誓期必證。不至於阿耨多羅而不已。故
曰即為荷擔如來等。又即為荷擔等者。以一切菩
薩。皆乘此法到如來地故。亦如起信。何以下揀非
機。樂小法者。聲聞緣覺也。聲聞緣覺。已達我空。而
云著我見者。以雖空我相。若空我之心未亡。仍屬
我見。人見眾生見壽者見。例此可知。即於此經不
能聽受讀誦解說者。以此經不唯空我。乃并彼空
我之心亦俱空故。既不相應。雖聽受讀誦解說。皆
不相應。故直以不能斥之。由此觀之。則受持讀誦
解說功德偉矣。三約依處顯德。
須菩提。在在處處。若有此經。一切世間．天．人．阿修羅。
所應供養。當知此處即為是塔。皆應恭敬。作禮圍繞。
以諸華香而散其處。
在在處處者。無論城邑聚落。莊宅園舘。僧伽藍摩
等。若有此經者。無論琅函貝葉。白氎素紙。粉牆石
壁等。一切世間天人修羅。所應供養者。尊重於法
也。當知此處等。出其應供之故。即為是塔者。塔安
佛身。以經所在處。即是佛在故。恭敬者。志念專注。
意業虔誠。作禮者。五體投地。身業虔誠。圍繞者。相
向讚詠。口業虔誠。華散其處者。借此為因。迴向佛
乘。以一華稱性。一切因行皆具足故。依處尚爾。況
復受持讀誦廣為人說。其人不益可恭敬供養乎
哉。四約功用顯德。
復次。須菩提。若善男子．善女人。受持讀誦此經。若為
人輕賤。是人先世罪業。應墮惡道。以今世人輕賤故。
先世罪業即為銷滅。當得阿耨多羅三藐三菩提。
經所在處。尚應恭敬供養。受持讀誦。反為人所輕
賤。其故何也。恐有是難。故復於其次。呼當機之名
而告之。為猶被也。或罵詈毀辱。或訕謗憎嫉。或杖
木瓦石而打擲之。皆名輕賤。是人下出其深故。先
世罪業應墮惡道者。顯是罪之極重。如五逆十惡。
及毀謗大乘等。以今世人輕賤者。顯是報之最輕。
以輕報而可償重罪。故曰先世罪業即為銷滅。然
善惡之報。如影隨形。假使百千劫。所作業不亡。今
既以輕報而銷重罪。則罪之輕者自應不報可知。
非緣經功。何以能爾。不唯此也。且能以此為因。不
壞道種。因緣會遇。必當作佛。故云。當得阿耨等。則
此經功用。詎可思議。
偈。非餘者境界唯依大人說及希聞信法滿足無上
界受持真妙法尊重身得福及遠離諸障復能速證
法。
合云。此頌四義詳示中義也。餘者。指聲聞緣覺。二
種教理。可思議。可稱量。有邊際。是經有不可思議。
不可稱量。無邊功德。故曰非彼境界。此頌約教理
顯德。又此亦含下文中揀非機義。以下文云。樂小
法者。著我見等。不能聽受讀誦為人解說。亦非彼
境界義也。唯依大人說者。大人即大乘之人。所謂
是經為發大乘者說故。希聞信法者。謂希求聞法
<pb n="299"/>
生信。滿足無上界者。界即是因。無上界即是佛因。
滿足者。由信而修。圓滿具足。如是之人。則為荷擔
如來阿耨菩提。及者兼義。所謂為發最上乘者說
故。此頌約行果顯德。約依處顯德。彌勒不頌者。以
易知故。受持真妙法者。真妙法即指此經。正屬始
教空宗曰真。兼攝終頓圓三曰妙。經云。受持讀誦
此經是也。尊重者。以是當來成佛人故。不唯當來
成佛。亦能現身得福。以是世間所應供故。此約先
世無障者說。若先世有障者。重則輕受即銷。輕則
直銷不受。故曰及遠離諸障。不唯離障。且以此為
因。當得菩提。故曰復能速證法。葢法即菩提法也。
此頌約功用顯德。總結四義詳示竟。三引因校
量。前云日以三時。各捨恒沙身命。經無量百千
萬億劫。不及聞信功德。若受持讀誦於後末世時
者。又將何以校之。恐有是疑。故自引因中實跡而
為校量。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
我念過去者。以宿命智憶念過去劫也。劫非一十
百千萬等。僅可以無量阿僧祗計之。阿僧祗。此云
無央數。乃華嚴十大數中第一。阿僧祗阿僧祇。為
一無量。今云無量阿僧祗者。葢是以僧祗積至無
量。復以僧祗所積無量而計僧祗。極言其所經之
劫。唯佛能知耳。此等劫數。俱在然燈佛前。準權教
然燈佛是釋迦佛第二僧祗授記本師。據此則然
燈佛前。只有一箇僧祗。今云無量僧祗者。顯尋常
所說。三祗煉行。亦對機方便之言。故法華云。我說
然燈佛等。又復言其入於涅槃。如是皆以方便分
別。值遇也。得值八百四千等者。即無量僧祗劫中。
所遇佛也。金剛鎞云。十億為洛叉。十洛叉為俱胝。
十俱胝為那由他。則那由他當千億矣。今以八百
四千萬億而計那由他者。極言其所遇之佛。亦唯
佛能知耳。悉皆供養者。如意奉贍。如飲食衣服臥
具醫藥等。悉皆承事者。順命侍使。如執巾司缾汲
水採果等。一一佛所。不缺不越。故曰無空過者。不
言聞法者。對下顯劣。且約福門言之。後末世時。法
久弊生。波旬熾盛。人根淺薄。況復離相無為之經。
拂情違世之道。率多憎嫉。誰能信順。今日能受能
持能讀能誦。其猶火裏蓮華。固不可以等閒論也。
於字。應作以字。言此人所得功德。以我所供佛功
德校之。則供佛功德百分。不及受持此經功德一
分。不唯百分。即千分萬分億分亦不及一分。若究
極而言。洛叉分俱胝分乃至算數所不及分。譬喻
所不及分。皆不及一分。良以多福不如少慧。以福
為苦因。慧為道種。福可盡。慧不可盡。寸金丈鉛。可
為明喻。故達摩答梁武帝云。造寺齋僧。實無功德。
性淨妙圓。體自空寂。性空之中。功德無極。通前五
番校量。初以一界寶施。不及持說。二以無量世界
寶施。不及持說。三以恒沙身施。不及持說。四以無
量恒沙身施。不及聞信。至此解分將終。內施外施。
無可校量。故特引佛因供佛。而校量之。則解之所
關者重矣。引因校量竟。四總以結歎。
須菩提。若善男子．善女人。於後末世。有受持讀誦此
經。所得功德。我若具說者。或有人聞。心即狂亂。狐疑
不信。須菩提。當知是經義不可思議。果報亦不可思
議。
文二。初顯示難以盡說。恐謂佛因校量。尚不能及。
盍具說之。以生信樂。故如來重呼當機而進示之。
言善男善女。當彼末世之時。猶能獨具正見。受持
讀誦此經。就其所得功德。誠難具說。我若不辭饒
<pb n="300"/>
舌而具說者。有能信樂。則誠善矣。設或有人。不得
意者。一聞此說。心即狂亂狐疑。良以中行之士。難
得其人。率多流於狂狷。狂者有過高之行。一聞此
說。勢必成就高狂知見。惑亂自心。狷者多不及之
弊。一聞此說。既不敢必以為是。又不敢決以為非。
是非兩疑。如狐履冰。名曰狐疑。此二者皆不能信。
具說無益。若更以此破法。則不唯無益。而反有損
矣。須菩下。結歎二不思議。雖不具說。亦應總示。故
教以當知。一往似屬空宗。沉思亦兼終頓。密通於
圓。無義不收。故曰是經義不可思議。隨機修證。淺
深自殊。深證固能該淺。淺證亦可通深。故云果報
亦不可思議。所以至德難校。具說多疑者此也。
偈。成種種勢力得大妙果報如是等勝業於法修行
知。
合云。上二句頌後攝前。經義不可思議。故能成就
種種勢力。如斷惑證真。降魔制外。嚴土利生等。皆
勢力也。果報亦不可思議。故能得大勝妙果報。以
始終頓佛皆大。圓佛則妙也。而云攝前者。以佛因
難校。具說多疑者。正由此故。下二句結前起後。如
是成力得果。此等皆為勝業。此結前也。而云起後
者。以雖為勝業。要必於前所解之法。精進修行。乃
能證知。此亦下屬修分之一證耳。總結大科推廣
降住開解分竟。三究竟降住起修分二。一當機
重問降住。二如來原問發明。初。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。
此中發菩提心。與前不同。前約博地凡夫。發起上
求下化之心。懸期佛果。此約信解之後。發起稱理
修行之心。尅求必證。前或有退。以是從邪定聚入
不定聚故。此則無退。以是從不定聚入正定聚故。
仍稱善男善女者。行起解絕。還同未解。以便幻修。
設立解者。勢必以菩薩自居。修則不力故。重問住
降者。謂雖解其理。未驗於事。第恐習氣深重。行與
解違。故重問發菩提心。歷事進修時。云何應住。云
何降伏。其意葢欲究竟所解以造其實。昭明判為
究竟無我。或有見於此耳。二如來原問發明三。
一降心離相。二住心無住。三校量持福。初二。一略
明。二詳示。初。
佛告須菩提。善男子．善女人。發阿耨多羅三藐三菩
提心者。當生如是心。我應滅度一切眾生。滅度一切
眾生已。而無有一眾生實滅度者。何以故。須菩提。若
菩薩有我相．人相．眾生相．壽者相。即非菩薩。所以者
何。須菩提。實無有法發阿耨多羅三藐三菩提心者。
文四。初標示。善男子等。牒其所為之人。言重問降
住。正為進發修習菩提心人故。當生句示以應生。
渾言如是。下乃明示。但以當生之言。教令留意耳。
我應下。正明。我應滅度等者。以一切眾生。與我一
體。彼苦即同我苦。我欲滅度。亦應令彼滅度。同體
慈悲。法如是也。要知我應二字。則是降心要訣。以
我應則不以為功。不以為功。自能忘我人等相。進
發修習菩提心者。不可不知。滅度一切眾生等者。
謂縱至盡令滅度。亦不見有一滅度者。以忘相故。
何以下徵釋。謂以何義故無有滅度。故以若菩薩
等而反顯之。正明既是菩薩。自應無有我人等相。
既無我人等相。豈復見有滅度相哉。謂之實無。固
其宜矣。所以下轉釋。言所以有相即非菩薩者何
也。以實無有法可發菩提心者。以一切眾生。本來
是佛故。是則佛果尚不應住。果是菩薩。豈復更著
我人等相。知此意者。一念不生。生如是心。無妄可
降矣。
偈。於內心修行存我為菩薩此則障於心違於不住
道。
合云。此略頌本科義也。於內心修行者。謂勝解既
<pb n="301"/>
成。內心無住。即於內心無住中修習菩薩度生之
行。所謂稱理起修是也。既稱理起修。若更存我相。
而謂我為菩薩者。此則障於內心。違於不住之道。
所以經中斥以即非菩薩。偈中不顯度生。但渾言
修行者。以上云於法修行知。承上語便足攝度生
義故。略明竟。二詳示四。一得記離相。二感報離
相。三修因離相。四知見離相。初四。一問答略明。二
印證詳釋。三徵起轉顯。四結示中道。初。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。
文二。初如來示問。此亦承前發端。恐謂無法發心。
亦應無法得果。何故如來於然燈佛所。有法得果
而蒙然燈之記。為防此難。故問以於意云何。將謂
如來於然燈佛所。有法得菩提不。佛意。為顯實無
有法。得阿耨菩提。但不欲直言。乃故為示問。使當
機神會自諭。問。設言有法得菩提者。當有何過。答。
略有二過。一者因果不類。以前云實無有法發菩
提心故。二者妄心難降。以若有法可得菩提。則能
所宛然。分別從生故。不也下。當機裁答。以佛說為
定量。故直答不也。世尊。顯無疑也。佛所說義。即指
上科所說無法發心之義。言如佛所問如此。若如
我解佛上來所說之義。以因例果。果必類因。則佛
於然燈佛所。無有法可得菩提。是知所謂然燈授
記者。亦屬方便語耳。問答略明竟。二印證詳釋
二。一印證。二詳釋。初。
佛言。如是。如是。須菩提。實無有法如來得阿耨多羅
三藐三菩提。
以因例果。因前知後。所說不謬。可啟眾迷。故印言
如是。謂如汝所說者是也。重言者。顯決定故。既已
印定。而又言實無有法等者。自明本意便是如是。
是空生所答。不唯可啟眾迷。且深契佛心。尤足為
降心者。作司南耳。二詳釋。
須菩提。若有法如來得阿耨多羅三藐三菩提者。然
燈佛即不與我授記。汝於來世。當得作佛。號釋迦牟
尼。以實無有法得阿耨多羅三藐三菩提。是故然燈
佛與我授記。作是言。汝於來世。當得作佛。號釋迦牟
尼。
文二。初反顯。若有法可得菩提。則是能所未忘。法
我俱在。心且難降。詎堪作佛。故然燈不與授記。授
記者。謂授以當來作佛之號。令其分明記憶取驗
於後時也。汝於來世等。即昔日授記之語。梵語釋
迦牟尼。此云能仁寂默。上姓下名可知。若合取其
義者。慈悲普覆曰能仁。無為密證曰寂默。住相則
不能普覆。有法則乘於無為。佛不授記。無足異也。
以實下。正明無法可得菩提。則理絕能所。執空我
法。一念不生。即心是佛。故然燈與我授記。許以當
得作佛。而云號釋迦牟尼者。能仁則不住涅槃。寂
默則不住生死。名德相符。記斯可矣。總結印證詳
釋竟。三徵起轉顯。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。
文三。首句徵起。謂以何義故。有法得菩提。則不與
記。無法得菩提。乃與記耶。如來下轉顯。以佛稱如
來。如來者。即諸法中如如不動義也。有法可得菩
提。即不如如。無法可得菩提。適符如義。此與記不
與記之所以耳。若有下防難。難云既無法可得菩
提。然燈授記亦虗。何故人言如來於菩提樹下。得
菩提耶。故此防云。若有人言如來於菩提樹下得
菩提者。須菩提。你便向他說道。實無有法。佛得阿
耨多羅三藐三菩提。據此。則離相得記。離相得果。
二義相符。同歸無念。進發修習菩提心者。不可不
<pb n="302"/>
知。徵起轉顯竟。四結示中道。
須菩提。如來所得阿耨多羅三藐三菩提。於是中無
實無虗。是故如來說。一切法皆是佛法。須菩提。所言
一切法者。即非一切法。是故名一切法。
文三。初承前遮疑。恐謂無法發心。無法得記。無法
成佛。將一向無法。永沈斷滅耶。為遮此疑。故云如
來所得阿耨多羅三藐三菩提。於是中無實無虗。
云何無實。方便示現故。云何無虗。隨緣成益故。無
實故。不違前說。無虗故。不沈斷滅。執藥成病。於醫
何與哉。是故下。正為結示。是故者。謂以是無實無
虗之故也。無實故。無妨如來說一切法。以說有不
有。說空不空故。無虗故。說有說空皆是佛法。以說
有不有為妙有。說空不空為真空故。須菩下。重以
申明。以上云說一切法。皆是佛法。恐猶未了。故重
呼當機而申明之曰。所言一切法者。皆為對治方
便。故云即非一切法。謂說空對有。說有對空。非真
實也。雖非真實。為欲顯示真空妙有義故。是故假
立名字。說一切法。此又於開示降心中顯示中道
第一義也。
偈。以後時授記然燈行非上菩提彼行等非實有為
相彼即非相相以不虗妄說是法諸佛法一切自體
相。
合云。此通頌得記離相一大科義也。亦應承上疑
云。菩薩既不存我。亦不住道。無法可得。何故昔在
然燈。以後時作佛授記。故彌勒以此偈釋之。言昔
在然燈。以後時作佛授記者。正以佛於然燈佛所。
修菩薩行。不自以為上。故經云。無法得菩提。然燈
佛與授記也。反此不記可知。故彌勒不頌。至於菩
提樹下得成菩提。亦不以為上。故曰與彼行等。此
即經中實無有法佛得菩提義也。人言反此可知。
故亦不頌。恐生斷滅之疑。故曰非實有為相。言如
來所得菩提非實。方便示現故。此則不違前說。即
經中無實義也。雖曰非實。而是有所作為之相。此
則不沉斷滅。即經中無虗義也。彼即非相相者。言
彼所謂得菩提者。即是於非相中立相。既於非相
中立相而說。亦於無說中立說。以故如來。曾不虗
妄說法。蓋說必如所證故。如是說法。說空不空。說
有不有。說空不空為真空。說有不有為妙有。皆是
諸佛所證之法。故經云。如來說一切法。皆是佛法。
據此。則一切法。即非一切法。是名一切法。顯唯有
中道。為一切諸法實自體相。總結得記離相竟。
二感報離相。
須菩提。譬如人身長大。須菩提言。世尊。如來說。人身
長大。即為非大身。是名大身。
此亦承前發端。恐謂應化非真。可說無得。報體修
成。豈亦無得耶。為防此疑。故曰。譬如人身長大。此
重拈解分中須彌山王之喻。以彼云。譬如有人。身
如須彌山王。言須彌橫海。落羣峯之高。以此喻身。
則長而且大可知。故此但言人身長大。即知是仍
取前喻。若不然者。何故纔說人身長大。空生便悟。
葢是前所已知。暫時忘懷耳。一提便醒。故不容佛
說而自釋言。世尊。如來說人身長大。若但取於相。
即為非大身。以有數量故。不過對小言大。但是假
立名言。說為大身。葢必離相觀身。乃為真大。又何
容生心於其間哉。
偈。依彼法身佛故說大身喻身離一切障及徧一切
境功德及大體故即說大身非身即是身是故說大
身。
合云。此頌本科義也。法身有二。一自性法身。謂自
性清淨即法身故。二報得法身。謂無量功德法之
所成故。今是第二。即果報身也。報身雖大。以有數
量可比。故依之而說大身之喻。若自性法身。理絕
數量。無可喻者。故知非彼。又報身有二。一自報。二
<pb n="303"/>
他報。偈云離一切障。即是自報。即滿淨義也。徧一
切境。即是他報。即光明徧照義也。功德及大體者。
約能依兼所依說。能依者。萬德莊嚴。故曰功德。所
依者。千丈金軀。故曰大體。為對世間小身。故即說
為大身。非是真大。若解此身非身。即是自性法身。
理絕數量。乃為真大。是故經中如來說譬如人身
長大。葢為令知非大身義也。感報離相竟。三修
因離相二。一承前總以例明。二約事別為遣相。
初。
須菩提。菩薩亦如是。
言菩薩非菩薩。是名菩薩。亦如人身長大是也。所
以例者。以眾生多以我能修因。自稱菩薩。殊不知
我為能修。因為所修。二相俱在。非是真實菩薩。但
是對彼不能修因者。假立名字。說名菩薩耳。二
約事別為遣相二。一約度生遣相。二約嚴土遣相。
初。
若作是言。我當滅度無量眾生。即不名菩薩。何以故。
須菩提。實無有法名為菩薩。是故佛說。一切法無我．
無人．無眾生．無壽者。
文三。初就言出過。作言者有自負意。自謂既是菩
薩。應以度生為任。故云我當滅度無量眾生。儒典
云。以斯道。覺斯民。非予覺之而誰與。略同此意。然
此意固善。但不可作言自負。若作言自負。則是心
中實有我為能度。生為所度。故斥以不名菩薩。問。
前言我應。此言我當。同耶異耶。答。字義似同。心意
實異。前是憶念同體。此是自負其能。觀前文下有
無生滅度之言。此中下有斥非菩薩之語。其意異
可見。何以下徵起釋成。徵意可知。釋中謂一切諸
法緣會而生。緣會而生則生法本無。故曰實無有
法。無法則無我。無我則諸相俱盡。解此俱盡者。則
是入無生忍。故曰名為菩薩。上既反是。所以不名
也。是故下。結應離相。是故者承上二義言之。言不
名菩薩如彼。名為菩薩若此。以是義故。所以佛於
三十年來。說一切大小乘法。總為顯示二無我理。
無我則人相眾生相壽者相。一切皆無。佛說如是。
為菩薩者。宜應離相。約度生遣相竟。二約嚴土
遣相。
須菩提。若菩薩作是言。我當莊嚴佛土。是不名菩薩。
何以故。如來說。莊嚴佛土者。即非莊嚴。是名莊嚴。須
菩提。若菩薩通達無我．法者。如來說名真是菩薩。
文亦三。初就言出過。義同上科。但隨事異說可爾。
何以下。徵起釋成。釋中言如來說莊嚴佛土者。土
唯心現。嚴亦心生。唯是一心。喚誰嚴誰。故曰即非
莊嚴。是知莊嚴佛土者。但約建化門頭。假立名字。
故曰是名莊嚴。須菩下。結應離相。言既莊嚴唯是
假名。則知無我無法。若菩薩於莊嚴佛土時。通達
無我無法者。進可成佛。如來說名真是菩薩。嚴土
菩薩。可弗離相。
偈。不達真法界起度眾生意及清淨國土生心即是
倒眾生及菩薩知諸法無我非聖自智信及聖以有智。
合云。此通頌一大科義也。一真法界。離能所。絕對
待。自他無二。依正同源。不達乎此。所以起度生意。
及嚴土心。清淨即莊嚴義也。然起意即是生心。既
違法界。即是顛倒。所以經中斥其不名菩薩。及猶
至也。若是眾生。果能至於菩薩地者。自能了知法
無我理。離於諸相。契真法界。雖未成佛。非是大聖。
而自覺聖智可信。將來必及於聖。以有我．法二空
之智。以為成佛階降。所以經中許以真是菩薩。總
結修因離相竟。四知見離相二。一見無定相。二
知無實相。初。
須菩提。於意云何。如來有肉眼不。如是。世尊。如來有
肉眼須菩提。於意云何。如來有天眼不。如是。世尊。如
來有天眼須菩提。於意云何。如來有慧眼不。如是。世
<pb n="304"/>
尊。如來有慧眼須菩提。於意云何。如來有法眼不。如
是。世尊。如來有法眼須菩提。於意云何。如來有佛眼
不。如是。世尊。如來有佛眼。
此亦承上發端。恐謂度生不見生相。嚴土不見土
相。果必類因。成佛時亦應不知不見。果其爾者。何
故前言如來悉知悉見。為防此疑。故示知見離相。
今且約見以示。金剛鎞云。肉眼者。色香味觸四塵
名肉。勝義淨根。依肉而住。依肉而發。有所照見。名
為肉眼。然其功能。但觀障內之色。天眼者。謂作觀
行。依肉眼邊。想外境界。觀想成故。方能見障外之
色。慧眼者。根本實智。照真空之理也。法眼者。後得
權智。照差別之事也。佛眼者。智無不極。照無不圓。
故古德頌云。天眼通非礙。肉眼礙非通。法眼能觀
俗。慧眼了真空。佛眼如千日。照異體還同。又金剛
鎞云。初二通於凡夫。後二聲聞所無。菩薩但無佛
眼。而復各各淺深不同。唯佛則圓具前四。一一殊
勝。皆名佛眼。其如四河入海。河不可得。是故凡夫
肉眼。唯見障內。天眼障外。佛之肉眼。見無數世界。
二乘天眼。唯見一大千界。佛之天眼。見恒沙界。二
乘慧眼。唯照我空。地上菩薩。亦皆分證法空。佛之
慧眼。圓照三空。洞徹真性。菩薩法眼。所知未盡。各
有分限。佛之法眼。所知皆盡。無有分限。故曰一一
殊勝。然如來各以於意云何及有不為問者。有二
意。一顯無見之見。無所不見。猶如明鏡。無心現物。
乃無物不現。此約釋疑說也。二顯雖能盡見。無有
定相。以本唯一見。隨緣而成五見。其猶開池引月。
因池之異。而說月之異。若決堤通水。則又以池之
一。而說月之一。應知異固非異。一亦非一。以月例
見。豈有定相。此約離相說也。
偈。雖不見諸法非無了境眼諸佛五種實以見彼顛
倒。
合云。此頌本科義也。見謂於諸法中而起分別情
見。佛無是事。故曰不也。了謂離於分別情見而遇
境便了。佛有是事。故曰非無。雖之一字。乃應其所
疑而縱依之。言雖依所疑。無有分別妄見。非無了
境真見。何疑乎如來悉見義也。下二句乃釋成上
二句義。言如來所以能了境者。謂諸佛五種皆實。
以是從性起故。以何義故不見諸法。以若見彼諸
法。則有分別心生。名為顛倒。見無定相竟。二知
無實相。
須菩提。於意云何。如恒河中所有沙。佛說是沙不。如
是。世尊。如來說是沙須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。甯為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說。諸
心皆為非心。是名為心。所以者何。須菩提。過去心不
可得。現在心不可得。未來心不可得。
文四。初疊河論沙顯界多。言如來說法。凡遇數之
多者。往往以恒沙說之。問答可知。次。云於意云何
等。謂以前一河中沙而論恒河之數。以顯恒河多
也。是諸恒河等。乃又以多河中沙而論世界之數。
是不唯顯世界之多。且甚多也。其問答亦可知。佛
告下。約界論生顯心多。爾所國土者。即指上多河
沙世界言之。所有眾生者。如華嚴云。十方剎海。所
有眾生。種種差別。所謂卵生胎生濕生化生。或有
依於地水火風而生住者。或有依空及諸卉木而
生住者。種種生類。種種色身等。其心行差別可知。
故云若干種心。若干猶如許也。如來下。約佛能知
顯彼妄。如來悉知者。以彼有念故。佛自徵云。以何
以故。能悉知也。又自釋云。如來說諸心。皆為非心。
謂非是真心。不過以其暫有用故。是名為心。顯其
是妄心也。蒙引云。昔南陽忠國師。代宗迎止光宅。
時有西天大耳三藏。自謂得他心通。宗令師與驗
<pb n="305"/>
試。師頃曰。汝道老僧即今在甚麼處。藏曰。和尚乃
一國之師。却去西川看競渡。師少頃。又問。即今又
在甚麼處。藏曰。却在天津橋上看弄猢猻。師寂然
少頃。再問。藏即不知。師斥曰。野狐精。他心通在甚
麼處。藏無對。是知機心纔動。早被他知。若曰一念
不生。佛亦莫知其兆。所以下。釋妄顯知亦無實。所
以句徵起。言眾生之心。所以非真是妄者何也。葢
以三心皆不可得。謂已滅不可得。不住不可得。未
生不可得故。然佛以一知而悉知眾心。義似有體。
其柰眾心虗妄。三際叵得。是雖知而本無所知。豈
有實相。
偈。種種顛倒識以離於實念不住彼實智是故說顛
倒。
合云。此頌本科義也。種種即若干義。言眾生若干
種心。皆為顛倒之識。以是離於實智起妄念故。如
來不住於彼妄念。名為實智。是故能知於彼。說名
顛倒。顛倒即非心名心義也。由此兩科觀之。佛知
佛見。尚無定實。況夫未到佛地。妄知妄見。固知其
為徹體虗妄。不待降伏矣。總結降心離相竟。二
住心無住二。一略明。二詳示。初。
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
文二。初問答施福。前言無住施福。猶如虗空。不可
思量。恐於修行之時。行未相應。重疑施福。故又約
假設之事。此例言之。若有人者。謂設若有是人也。
滿界寶施。其福似多。若住相則不多。為顯斯義。故
問以以是因緣得福多不。試看空生如何理會。答
以以是因緣。得福甚多者。亦知如來為顯為住福
也。須菩下。重為揀辨。如來見其答處依俙。恐墮似
是。不避饒舌。重為眉目而言。若住相布施。不達性
空。福德有實者。汝雖說多。如來不說為多。以是無
住布施。已知性空。福德無故。不惟汝說為多。如來
亦說為多。但只要所修之行。與無住相應耳。然此
修分之中。略明降心。仍約度生無度。略明住心。仍
約布施無住者。為顯行解相應。所謂如是而解。如
是而修。如目與足。如是而見。如是而行。若行不如
見。恐誤前程。行與解違。亦復如是。
偈。佛智慧根本非顛倒功德以是福德相故重說譬
喻。
合云。此頌本科義也。上二句。言前說無住布施。是
佛智慧根本。以能生佛智慧故。非同住相布施。名
為顛倒功德。以不出輪迴苦故。但恐不知無住布
施是福德性者。以為是福德相。以是之故。重說滿
界寶施之譬而比喻之。以顯無住福多義也。略明
竟。二詳示四。一見佛無住。二聞法無住。三得果
無住。四修因無住。初二。一見身無住。二見相無住。
初。
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。
此與下科。義似複前。而有二義不同。一正兼不同。
二化報不同。正兼不同者。以信分中。明不可以身
相見如來。而解分中。明不可以三十二相見如來。
其意皆是兼為釋疑。非正示降住之文。今乃正示
住心。故不同也。化報不同者。謂前二說身說相。初
無具足之言。次有四八之數。明知其為應化之身。
今身相皆以具足見稱者。應指實報之身。葢必萬
德莊嚴。方稱具足。以具足即圓滿義也。良以修行
漸深。將見報體。設有所住。亦礙法身。故又約此以
明無住。最高大身。勝妙之色。無少不足。故云具足
色身。問以可以等者。恐其有住心故。答以不應等
<pb n="306"/>
者。以住則成礙。不見法身故。徵意可知。釋中如來
說具足色身者。以是劫海修因之所感故。然既屬
因感。即是緣起。緣起無性故曰即非具足色身。但
為舉果勸樂生信。假立名字。故曰是名具足色身。
既曰是名。應當求實。明知其不應住矣。二見相
無住。
須菩提。於意云何。如來可以具足諸相見不。不也。世
尊。如來不應以具足諸相見。何以故。如來說。諸相具
足。即非具足。是名諸相具足。
色身為總。諸相為別。諸相為能嚴。色身為所嚴。所
嚴之妙。全在能嚴。猶為難忘。故復約此以明無住。
準華嚴相海品。略明有九十七種大人相。廣明有
十華藏世界海微塵數大人相。一無少欠。故云具
足。即非是名等。準上可知。
偈。法身畢竟體非彼相好身以非相成就非彼法身
故不離於法身彼二非不佛故重說成就。亦無二及
有。
合云。此合頌此科與上科義也。於中復二。前七句
正頌。言佛真法身。畢竟有體。非彼相好及於身相。
故經言不可以色身見。不可以諸相見也。經中無
好有色者。色必具好。偈中去色存好者。與經影顯
故。以非相成就者。非字應作無字。謂以法身無相。
隨緣成就具足身相。所以經言即非身相者。謂非
彼法身故。又言是名者。以身相不離於法身故。何
故身相不離於法身耶。以彼二原依法身現起。非
不是法身之佛。所以既云即非。而又重說隨緣成
就。隨緣成就。即是名義也。末句拂執。亦無二及有
者。謂如來為破有故。亦說無二。為破無故。亦說有
二。是知經言即非是名。皆為對機施設。而淨法界
中。不唯有不可說。即無亦不可說耳。總結見佛無
住竟。二聞法無住二。一說者無住。二聞者無住。
初。
須菩提。汝勿謂如來作是念。我當有所說法莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
恐謂既不可以身相見佛。將必要見法身真佛。但
法身無形。何以對機作念而說諸法。佛知空生。已
萌斯疑。故不待其問而遮之曰。汝勿謂如來作是
念等。言如來雖已隨機說法。皆以無緣而應。實不
預為作念。我今當為說何等法。是雖終日說法。而
實無所住矣。纂要云。谷中無人。能作音聲。亦顯法
身不念說法。故以勿謂遮也。既遮勿謂。而又言莫
作是念者。言不唯不可說。即是念亦不可作故。何
以句。徵意可知。釋中謂設若有人。言如來有所說
法者。即為謗佛。法執未空。以實有所說即法執故。
若論佛無敢謗。所以謗者。非是有心。以不能解我
所說如谷嚮。同法界故。此是反顯法不應住。下乃
正明。言如來凡言說法者。皆為隨機施設。淨法界
中。都無是事。故云無法可說。是知說法唯是假名。
正顯其不應住也。
偈。如佛法亦然所說二差別不離於法界說法無自
相。
合云。此頌本科義也。例上佛既不可以身相見。法
亦不可以音聲求。故曰如佛。法亦然。說有說無。對
機不同。故云所說二差別。雖有差別。不離法界。以
所說之法。唯依他起。無自相故。說者無住竟。二
聞者無住。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
此段約魏本有。秦本則無。近時秦本中乃後人補
入。纂要不釋。刊定記。略要敘釋。今見彌勒偈中義
<pb n="307"/>
有。故準前後釋之。名冠慧命者。以魏譯長老為慧
命。約智慧能續法身故。佛不可以相見。法不可以
聲求。二義俱深。末法眾生恐難信受。故問以頗有
眾生於未來世等。顯現在或庶幾耳。佛意以非無
信者。但彼非眾生。以能信此理者。即名為佛故。雖
名為佛。若不發解起行。終無實證。故曰非不眾生。
謂依然還是眾生。此寓有䇿修意也。徵意可知。釋
中言此等眾生。應名為佛。所以還名眾生者。以雖
名眾生。如來以能信故。說非眾生。又以未能解修。
假立名字。說為眾生。豈可自住眾生之相。而起抱
迷絕分之見哉。
偈。所說說者深非無能信者非眾生眾生非聖非不
聖。
合云。此亦頌本科義也。所說即法。說者即佛。佛不
可以相見。法不可以聲求。故二俱言深也。非無能
信者。語出反顯。正明亦有信者。但此人非是眾生。
以能信即佛故。依然還是眾生。以無解與行故。解
行不圓。終無實證。故非聖。此釋還是眾生義也。能
信即佛。畢竟當成。故非不聖。此釋非是眾生義也。
總結聞法無住竟。三得果無住二。一空生問得
為無。二如來印答無得。初。
須菩提白佛言。世尊。佛得阿耨多羅三藐三菩提。為
無所得耶。
空生意謂。如我前言無有定法名阿耨菩提（指在信分）。
至後如來亦言。實無有法得阿耨菩提（指在修分）。今觀
能信之人。如來說其非是眾生。以是成佛人故。但
以解行未圓。而說是名眾生。是知若有解行。決定
成佛。況今如來現得阿耨菩提。是皆與前相違。試
問如來。佛今所得阿耨多羅三藐三菩提。為是無
所得耶。此問葢為印證前語。以便進修。非有無雙
疑。觀下印答自知。二如來印答無得。
佛言。如是。如是。須菩提。我於阿耨多羅三藐三菩提。
乃至無有少法可得。是名阿耨多羅三藐三菩提。
文二。初印定。空生雖知無得。尚有所疑。故問為無。
如來極力承當。徹根為斷。故印言如是。謂如汝所
問者是矣。重言者。顯決定故。須菩下二申答。謂應
其所問。申明其義而答之也。言我於阿耨菩提。初
似有得。其次漸無。乃至最後無有少法可得。以一
念不生故。但以妄盡理圓。假立名字。說為阿耨菩
提。故曰是名等。固知其不應住耳。
偈。彼處無少法知菩提無上。
合云。此但頌印答無得義也。彼處者。指修證之處。
猶言地位也。若有少法可得。則是妄未盡。理未圓。
不名無上。故必至無有少法。乃證之菩提無上。總
結得果無住竟。四修因無住。
復次。須菩提。是法平等。無有高下。是名阿耨多羅三
藐三菩提。以無我．無人．無眾生．無壽者。修一切善法。
即得阿耨多羅三藐三菩提。須菩提。所言善法者。如
來說即非善法。是名善法。
文三。初。理本無修。恐謂果既無得。因亦無修。何故
菩薩發心修善。故如來先以理本無修示之。是法
即指菩提。三種中且約自性菩提言之。平等者。在
凡不減。在聖不增。在聖不增故無高。在凡不減故
無下。無高無下。絕諸對待。是名阿耨多羅。謂無上
也。性本具足一切善法。是名三藐。謂正等也。性本
不為四相所弊。是名三菩提。謂正覺也。然此但約
理具。非關事造。故亦唯是假名。顯非實證。縱至信
解相應。亦不可執理廢事。永嘉云。豁達空。撥因果。
莾莾蕩蕩招殃禍。蓋深救此弊。以無下。事須有修。
言既曰是法平等。無有高下。而現見生佛判然者。
葢以凡夫為四相所弊。不得正覺。二乘不修善法。
失於正等。菩薩修而不具。未及無上。佛以無我無
人無眾生無壽者。異凡夫之不覺。名為正覺。佛以
<pb n="308"/>
修善。異二乘之偏枯。名曰正等。佛以具修一切善
法。異菩薩之有上。名曰無上。故曰即得阿耨等。是
知發心菩薩。要須於無修中立修。而如來證果。亦
唯向無得中立得。仍不違無得義也。須菩下。顯不
應住。恐聞具修善法。又起住因之見。故曰所言善
法者。如來說即非善法。以無我人等相。修同無修
故。但為斷妄復真。假立名言。說為善法。故曰是名。
知此則修因不應住矣。
偈。法界不增減淨平等自相有無上方便及離於漏
法是故非淨法即是清淨法。
合云。首二句頌理本無修。法界者。一真法界。即是
自性菩提。經言是法者指此。不增減者。出平等義。
淨平等者。立平等名。謂清淨平等離差別染也。自
相者。自性天然之相。無高下。絕對待。非修得故。次
二句。頌事須有修。言雖曰清淨平等。亦惟理具。若
欲事造。亦有無上菩提。方便法門。如經言。無我人
等相。即方便法門也。既得方便法門。還須具修眾
善。故云及離於漏法。離於漏法。即指無漏善法。是
所應修故。是故下頌顯不應住。是故者。謂以是依
於無我等方便。修習離於漏法故。自然不住於相。
故非淨法。經言即非善法是也。但為斷妄復真。假
立名言。故云即是淨法。經言是名善法是也。總結
住心無住竟。三校量持福。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦為他人說。於前福德百分
不及一。百千萬億分。乃至算數譬喻所不能及。
文三。初舉能校。準教中。一大千內有百億須彌。今
以如是須彌山等七寶為聚。用作布施。其施可謂
大矣。若人下明所校。經惟以此偈至四句。甚至等
於不及。受持讀誦兼說。其行可謂微矣。於前下顯
不及。於前福德者。謂以後持說之福。校於前之福
德。百分不及一等。謂以前寶施福德。不及此之持
說。此亦由於福不趣菩提。此能趣菩提故。百千萬
億等準前可知。按前五番校量。初以一界寶施。二
以無量界寶施。三以恒沙身施。四以無量恒沙身
施。五以如來因地供佛。從劣向勝。顯法漸深。無可
議矣。今當第六校量但以百億須彌等寶施。尚劣
第一。何況第二乃至第五。後劣於前。於理何申。葢
以修前信解難。解後修證易。大經云。發心究竟二
不別。如是二心先心難。難則校量須勝。易或隨便
拈題。此則為是修分已終。聊用校量。以發行人勝
進之意耳。
偈。雖言無記法而說是彼因是故一法寶勝無量珍
寶數力無似勝無似因亦然一切世間法不可得為
喻。
合云。此約義而頌也。前四句先顯經勝。言欲得菩
提須修善法。而修習善法。要在持說此經。但經唯
名句文身是無記法。云何持說能得菩提。為遮此
難。故曰雖言無記法。而說是彼因。謂雖言此經是
無記法攝。而亦說此經。是彼菩提之因。是故此一
法寶。勝彼無量珍寶。無量珍寶。即指經中等百億
須彌之寶聚也。後四句次顯持勝。言寶施之數。極
盡其分析之力。無能似於此經之勝。經既無能似
者。而持說為因亦然。況復一切諸世間法。不可得
而為喻。而等須彌之寶聚。自應校量不及。總結究
竟降住起修分竟。四決定降住成證分三。一降
心離相。二住心無住。三結歸問意。初二。一略明。二
詳示。初。
須菩提。於意云何。汝等勿謂如來作是念。我當度眾
生。須菩提。莫作是念何以故。實無有眾生如來度者。
若有眾生如來度者。如來即有我人眾生壽者。須菩
提。如來說。有我者。即非有我。而凡夫之人以為有我。
<pb n="309"/>
須菩提。凡夫者。如來說即非凡夫。是名凡夫。
文三。初預遮謬疑。恐謂如來歷示降心。皆言度生
無度。何故佛於最初成道。三七思惟作念度生。（如法
華經說）。佛知空生已萌斯疑。故不待其問而遮之曰。
須菩提。於意云何。汝等勿謂如來作是念我當度
眾生。佛意。以三七思惟。作念度生。是約小機所見。
非真實耳。既遮勿謂。而又教以莫作是念者。決定
遮故。何以下。徵顯無度。徵意可知。顯中先正明。次
反顯。正明中。言如來證真法界。無法不融。一切眾
生一時成道。豈復見有能度所度。反顯中。若果見
有眾生為如來所度。則是如來以我為能度。故曰
有我。我相既立。人相眾生相壽者相。將必因之俱
有。如來不爾。故知無度。須菩下。兼防謬難。恐謂佛
若無我。何故如來最初成道。而言我是如來應供
正徧知。我是一切知者。一切見者等。（亦如法華經說）。為防
斯難。故云。如來說有我者。即非有我。以是最初成
道。為揀邪宗。非徧計故。而彼世間凡夫。不知斯意。
以為如來有我。亦謬計也。又恐謂既無眾生。焉有
凡夫。而言凡夫之人。以為有我。故防云。凡夫者即
非凡夫。謂凡夫亦法界故。雖亦法界。但以未能證
故。對彼聖者能證。假立名字。故曰是名凡夫。
偈。平等真法界佛不度眾生以名共彼陰不離於法
界取我度為過以取彼法是取度眾生故不取彼應
知。
合云。此單頌徵顯無度中義也。首句明所證之理。
言一真法界。凡聖平等。故云平等真法界。佛證此
理。不見眾生可度。故云佛不度眾生。以名二句。顯
無眾生。共猶與也。言佛所以不度生者。以眾生之
名。與彼所依五陰。二皆不離一真法界。謂緣起無
性故。取我四句。顯無能度。取猶執也。取我度為過
者。謂若執取我為能度。則為二過。為猶成也。二過
者。以取彼法。是取度眾生故。彼法指所依五陰。是
猶實也。取彼五陰是實。則是法執。取所度眾生之
名。為我所度。則是我執。是則經中。但顯有我不顯
有法。偈則雙顯。葢經亦意含也。末句言佛不取彼
五陰及名。應知無度。問。此中度生無度。與前何別。
答。前約菩薩未得決定。勉而行之。此約佛地已得
決定。安而行之。是證修亦自不同。況夫信分中無
度。視此更天淵矣。無降而降。唯佛極證。發心菩薩。
可為準的。略明竟。二詳示二。一觀相離相。二離
相亦離。初三。一探定本見。二驗出非真。三權以偈
安。初。
須菩提。於意云何。可以三十二相觀如來不。須菩提
言。如是。如是。以三十二相觀如來。
文二。初就相探問。葢以空生歷承開示。相似心空。
未免欲立心空之見。若果心空。相即無相。故問以
於意云何。可以三十二相觀如來不。佛意。葢為只
恐不是玉也。問。前於解分中已有此問。與此何別。
答。有二不同。一者。前為斷除餘疑。此為探其本見。
二者。前云見。是約現量。此云觀。是約比量。葢如來
已知空生相似心空。未能親見相即無相身耳。須
菩下。依問呈見。如是者。謂如佛所說者是矣。重言
者。顯決無異說故。其意以但自無心。一切色是佛
色。故無妨以三十二相觀如來。所謂是則也是。非
則實非。著眼。探定本見竟。二騐出非真。
佛言。須菩提。若以三十二相觀如來者。轉輪聖王即
是如來。須菩提白佛言。世尊。如我解佛所說義。不應
以三十二相觀如來。
文二。初約喻以騐。空生唯知順水推舟。如來故為
簸糠眯目。而言若以三十二相觀如來者。如彼轉
輪聖王。亦具三十二相。應亦即是如來。然輪王是
如來。世間不許。佛不可以相觀明矣。須菩下。果異
前說。空生不解逆風把柁。而言如我解佛所說義。
<pb n="310"/>
然既云解佛所說。其見處不穩可知。況又云不應
以三十二相觀如來。出乎爾。反乎爾。空生決不如
此。葢為後世之脚跟不點地者。示現作覆轍耳。問。
山河及大地。全露法王身。況夫如來三十二相。豈
不即是法身。何故如來不許即相觀。反令離相觀
耶。答。如來不許即相觀者。非是不許。但恐其見墮
相似。終礙實證。至云若以相觀。輪王即如來者。非
是教令離相。乃勘騐龍蛇之語。空生若果頭角崢
嶸。終不隨他撥波覓水。所謂竿頭絲線從君弄。不
犯清波意自殊。其柰一沙在眼。觸途迷蒙。而云不
應以三十二相觀如來。是又被世尊舌頭瞞矣。騐
出非真竟。三權以偈安。
爾時。世尊而說偈言。若以色見我。以音聲求我。是人
行邪道。不能見如來。
應化非真佛。故不可以色見。亦非說法者。故不可
以聲求。若以色見聲求。非正知見。縱有所修。必陷
邪徑。故曰是人行邪道。且色聲皆法也。見求皆執
也。法執既未盡袪。法身豈能全露。故曰不能見如
來。然佛說此偈者。良以不以相觀。是空生舊見。可
以相觀。是空生新解。新解既被搖動。仍歸舊見。舊
見自覺非是。豈甘固守。正是前無新證。退失故居。
歷覽二際。自生艱險。故如來不敢更斥其非。且暫
安其心。令其守舊。而示之以離色離聲。至於竿頭
進步。佛意容再圖之耳。
偈。非是色身相可比諸如來諸佛唯法身轉輪王非
佛非相好果報依福德成就而得真法身方便異相
故唯見色聞聲是人不知佛以真如法身非是識境
故。
合云。經有三科。偈無探定本見。唯存後二。於中前
八句。義頌騐出非真。非是色身等者。謂非是金色
之身。三十二相。可以比知諸佛如來。以諸佛如來。
無別色身相好。唯有法身獨存。如轉輪王。雖具三
十二相。是王非佛。可知此義。非相好等者。謂由上
輪王之喻觀之。足知如來非相好有為有漏果報。
依因中植福修德成就。而其所得者。乃真如法身。
彼色身相好者。殆為方便度生。隨機示現別異相
故。空生之意如是。其所言可以相觀者。似解非真
矣。後四句。義頌權以偈安。唯見色等者。謂唯以見
色觀佛。聞聲求佛。是人縱有所修。必陷邪徑。不能
知見於佛。以真如法身。離言說相。離心緣相。非是
眼識耳識及意識境故。如來所說如是。其教以安
心守舊。意有所待矣。總結觀相離相竟。二離相
亦離二。一遮念離相。二明遮所以。初。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。
恐謂。諸佛如來。既不可以相見。亦不可以相得。若
爾。則修因種相。皆為徒勞。大心不須發。小乘宜自
守耶。纔萌斯念。佛即遮之曰。我言色見聲求。是行
邪道者。乃為遣有相之執。汝若因此便作是念。如
來不以具足相故得阿耨菩提者。是又執無相為
是。其猶執藥成病。出囿而入網矣。出囿入網。解脫
良難。執藥成病。纏綿更甚。故誡以莫作是念等。葢
深遮之。斷不可萌斯念耳。二明遮所以。
須菩提。汝若作是念。發阿耨多羅三藐三菩提心者。
說諸法斷滅。莫作是念。何以故。發阿耨多羅三藐三
菩提心者。於法不說斷滅相。
文二。初出過重叮。言如來所以教汝莫作是念者。
以汝是眾中標榜。後學龜鑑。汝若作是念者。致令
一類發菩提心者。說諸法斷滅。成焦芽敗種。墮一
闡提。佛亦難救。所謂甯使著有如須彌山。不使著
空如芥子許也。恐其是念已萌。未能遽忘。故重教
莫作是念。以示諄諄叮嚀之意。何以下。徵釋其故。
<pb n="311"/>
言如來所以諄諄叮嚀。莫作是念者。何以故耶。良
以發菩提心者。於法不說斷滅相。今汝亦屬發菩
提心人。更作是念。夫豈可哉。華嚴云。色身非是佛。
音聲亦復然。亦不離色聲。見佛神通力。前二句。義
當觀相離相。後二句。義當離相亦離。是知有執則
墮斷常。遞互相背。無執則合中道。遞互相成。讀是
經者。但求盡執焉可矣。
偈。不失功德因及彼勝果報。
合云。此約義略頌也。修因種相。功無唐捐。故曰不
失功德因。以因感果。勝報必成。故云及彼勝果報。
若此者。豈可作念。不以具足相故得菩提耶。總結
降心離相竟。二住心無住二。一略明。二詳示。初
二。一無住福勝。二明其所以。初。
須菩提。若菩薩以滿恒河沙等世界七寶持用布施。
若復有人知一切法無我。得成於忍。此菩薩勝前菩
薩所得功德。
滿恒沙世界七寶布施。約未知法無我理者言之。
若復有人。亦約行布施者言之。但於行布施時。了
知一切諸法皆悉無我。由是內不見施者。外不見
受者。中亦不見所施所受。一體空寂。忍可於心。故
曰得成於忍。又得成於忍者。謂堪忍行施。毫無動
念於其間也。此等菩薩。可謂決定無住。故得勝前
菩薩所得功德。以前之菩薩。未知法無我理。未得
決定無住行故。二明其所以。
何以故。須菩提。以諸菩薩不受福德故須菩提白佛
言。世尊。云何菩薩不受福德。須菩提。菩薩所作福德。
不應貪著。是故說不受福德。
文二。初承徵自釋。不受福德者。不願自己受用。但
願回此功德。以向佛道。如法華經諸天回向偈云。
我所有福業。今世若過世。及見佛功德。盡回向佛
道是也。反顯前之菩薩。受福德。不回向。此勝劣之
所由分耳。須菩下。因問答釋。不受德福。此事良難。
問。以云何葢欲得其意而取法之也。答。以不應貪
著者。以一有貪著。即墮有漏。不知法無我理者。固
應如是。菩薩既知法無我理。自然不應。以是故。我
說得忍菩薩決定不受福德。問。此與信分解分修
分略明住心中。皆約不住施福為言。何所異耶。答。
前三唯顯不住福多。啟發信解修行之心。此則的
指得忍菩薩。決定不受福德。有志決定者。亦知所
取法可爾。
偈。得勝忍不失以得無垢果示勝福德相是故說譬
喻是福德無報如是受不取是福德應報為化諸眾
生自然如是業諸佛現十方。
合云。此通頌略明住心一科義也。首二句。言菩薩
於行布施時。知法無我得成勝忍。永無退失。以此
能得無垢之果。無垢即佛果也。示勝二句。言為欲
顯示勝福德相。是故重說恒沙世界七寶布施之
譬而比喻之。是福二句。言是福是德。無有果報。以
於如是受用不取著故。後四句。恐謂既無果報。空
說福德何所益耶。故又言是福是德。應有果報。必
待為化諸眾生時。以為化眾生。自然顯現如是相
好之身。勝妙業用。如彼諸佛顯現十方。其福德何
其勝哉。略明竟。二詳示二。一正報無住。二依報
無住。初。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
文二。初防疑斥言。疑云。因中既不受福德。果上自
應無有相好莊嚴。何故現有人言。如來以相好莊
嚴之身。去來坐臥。為諸眾生作利益事耶。防云。設
若有人。作如是言。如來若來若去。若坐若臥。利眾
生者。亦是尋常聞我所說。然是人雖是聞我所說。
而實不解我所說義。以彼執實有。非我所說義故。
<pb n="312"/>
何以下。徵起申明。謂以何以故。斥其不解我所說
義。以我言如來者。謂內證不變之體為如。外現隨
緣之用名來。如是則來唯隨緣。迎之莫知其所以
來。故云無所從來。去亦隨緣。追之罔識其所以去。
故云亦無所去。去來既爾。坐臥亦然。現前既爾。又
復應知從兜率天下閻浮提。亦唯如如不動而來。
由拘施城詣娑羅樹。亦唯如如不動而去。是如來
正報。尚不應住。降斯以還。豈應有所住乎。
偈。去來化身佛如來常不動於是法界處非一亦非
異。
合云。此頌本科義也。首句言有去有來。唯是應化
身佛。隨緣而來。隨緣而去。非真實也。次二句。言法
身如來。常自寂然不動。於是法界之處。所謂隨緣
赴感靡不周。而恒處此菩提座也。末句言化身與
法身非一。謂應化隨緣。方便非真故。方便非真。勿
認波而忘水。若認波忘水。必招陷溺之患。故佛斥
言。是人不解我所說義。又化身與法身非異。謂從
真起應。全應全真故。全應全真。勿離波而求水。若
離波求水。終無得水之益。故佛常言。如來若來若
去若坐若臥。由此觀之。則應化之身。不過隨緣成
益。若住著於彼。則不可也。正報無住竟。二依報
無住二。一微塵無住。二世界無住。初。
須菩提。若善男子．善女人。以三千大千世界碎為微
塵。於意云何。是微塵眾寧為多不。須菩提言甚多。世
尊。何以故。若是微塵眾實有者。佛即不說是微塵眾。
所以者何。佛說。微塵眾。即非微塵眾。是名微塵眾。
文四。初如來示問以三千界碎為微塵者。金剛鎞
云。約大乘宗。知色唯識現。於觀行中。假想分析和
合麤色。以至極微。非若小乘之實有塵可析也。問
以於意云何。寧為多不者。驗其執實不執實故。須
菩下。空生解答。答以甚多者。以既不執實。無妨言
多。何以下。徵起釋成。徵中謂以何以故。而說甚多。
釋中言實有佛則不說。反顯說。則必非實有。非實
有故。雖說為多。抑又何礙乎。所以下。轉徵轉釋。徵
中謂實有。佛則不說。所以又說者何也。釋中言佛
說微塵眾即非微塵眾。以重合成界。再析成無。塵
名眾名。二俱失故。是知塵名眾名。但就分析和合
麤色。假立名字。故云是名等也。然既唯是名。其不
應住也明矣。
偈。世界作微塵此喻示彼義微塵碎為末示現煩惱
盡。
合云。上二句言世界碎作微塵。則微塵不實可知。
用此為喻。示彼一切可作之義。皆不實故。下二句。
碎猶析。末猶無也。言微塵再析則歸於無有。示現
不應執實。不執實則煩惱盡矣。微塵無住竟。二
世界無住。
世尊。如來所說三千大千世界。即非世界。是名世界。
何以故。若世界實有者即是一合相。如來說。一合相。
即非一合相。是名一合相須菩提。一合相者。即是不
可說。但凡夫之人貪著其事。
文三。初示不應住。三千世界。析之可為微塵。故曰
即非世界。以界名一名二俱失故。是知世界。但約
眾塵和合。假立名字。故曰是名世界。既唯是名。即
不應住。以無實故。何以下。徵顯無實。徵意謂以何
以故但唯是名無實體也。顯中謂世界若是實有。
則是實有一相。實有合相。世界不爾。以如來說一
合相。即非一合相。以一可為眾。合為可析故。須菩
下。印說防謬。言如上所說。一合相者。即是不可說。
以一不定一。合非定合故。恐謂。既不可說即應永
默。何必說已又遣。故為饒舌。防云。但以凡夫之人。
迷昧其理。貪著其事。輪轉於中。莫由出期。不得已
而隨說隨遣。設永默者。憑何所遣。令解法空之義。
偈。非聚集故集非唯是一喻聚集處非彼非是差別
<pb n="313"/>
喻但隨於音聲凡夫取顛倒非無二得道遠離於我
法。
合云。此頌世界無住義也。聚集者。和合義。言如上
所說。微塵尚無。說誰聚集。故曰非聚集。正以非聚
集故。無妨假立名字。說聚集也。非唯是一喻者。謂
此聚集之法。非唯是一法之喻。以一切聚集之法。
皆同此故。聚集處非彼者。謂聚集之處。得世界名。
非彼微塵。云何非彼微塵。以微塵是差別之喻。喻
一切可作之法。此是總相之喻。喻一切聚集之法。
故曰非是等也。若但隨於音聲。聞說微塵。便執微
塵實有。聞說世界。便執世界實有。是為凡夫執取。
於無我中計我。無法中計法。故以顛倒名之。若解
二者俱非。則真空無二。當下得道。以能遠離於我．
法執故。按上文詳示降心中。佛以一切諸見。束為
斷．常二見。二見不生。一切皆盡。是為決定降伏。此
中乃以一切諸法。束為依．正二報。二報不住。一切
俱空。是為決定安住。總結住心無住竟。三結歸
問意二。一結歸云何降心問。二結歸云何住心問。
初。
準前兩番請問。皆以住心在前。降心在後。兩番開
示。皆以降心在前。住心在後。其意葢以妄心久熾。
覺心乍興。乍興則力微。久熾則功著。功著則降不
容緩。故在前。力微則住不宜速。故在後也。今當開
示已竟。承上義便。故亦先結降心。後結住心。文二。
一拂我顯無。二拂法結問。初二。一問答拂我。二徵
起顯無。初。
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也世尊。是人不
解如來所說義。
準前歷示降心。皆令度生無我。且言若菩薩有我
人等相。即非菩薩。恐謂相由見生。是如來心中先
有我等相見。方便人有我等相見。設若如來心中。
原無我等相見。憑何說人有我等相見。如人心中
無事。即便無所說故。為防斯疑。故曰。若人言佛說
我見人見眾生見等。問以於意云何等者。為明佛
無我等相見。說非真說故。答以不解等者。是空生
已知佛無我等相見。說非真說。解斯義者。必不言
佛有說故。二徵起顯無。
何以故。世尊說。我見．人見．眾生見．壽者見。即非我見
人見眾生見壽者見。是名我見人見眾生見壽者見。
徵意。謂以何以故。說彼不解如來所說義也。釋中
言世尊說我見人見眾生見壽者見。即非我見人
見眾生見壽者見。以如來心中原無我等相見。說
非真說。如谷嚮。無實性故。但為對治彼故。假立名
言。而說彼有我等相見。故曰是名等也。然說既是
名。而說已便休。心中曾無絲毫影跡。豈若世間眾
生。未及口說。先已心形。口說既盡。心中影跡猶未
全銷。此是微細深惑。唯佛能盡。故假空生拈提。以
為菩薩未到佛地者法。
偈。見我即不見無實虗妄見此是微細障見真如遠
離。
合云。此合頌此科與上科義也。首二句。言若於心
中見彼有我者。即不見真如。依然是無實虗妄見
故。此是地上菩薩。微細惑障。必待佛地圓見真如。
乃能遠離。是知如來雖說我等相見。心中實無我
等相見。葢為機之所至。暫現有說。如雲雨無心。而
巨細咸潤耳。總結拂我顯無竟。二拂法結問。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
按前空生兩番請問。皆為發菩提心者起見。故今
結歸問意。亦約發菩提心者言之。一切法。通指正
宗以來。所說降心之法。知者。聞而知。比量知也。信
<pb n="314"/>
者。知而信。隨語信也。見者。照而見。現量見也。解者。
見而解。如理解也。此約信解二分為結。不生法相
者。謂信解之後。漸次究竟。以至決定降伏。則並所
說一切法相。心中亦不復生。此約行．證二分為結。
佛意以空生兩番致問。發菩提心云何降心。前已
歷談降心之法。故今教以於前所說。如是知。如是
見等。果能如此。則妄心不待降矣。恐謂既落言詮。
已屬法相。依之信解修證。心中何得不生。故又遣
之曰。所言法相者。即非法相。以如來心中原無法
相之見。雖說法相。如吹籟。無少留故。但為對彼執
法相者。假立名言。故曰是名法相。知此義者。自然
不生。以無可生故。是則上科除我執細相。此科除
法執細相也。
偈。二智及三昧如是得遠離。
合云。此偈義少不足。應問云法執細障遠離云何。
故云二智及三昧。如是得遠離。謂執法細障。必以
初地見道智。二地已上修道智。及等覺位中金剛
三昧。如是漸次而斷。至佛地乃得遠離。總結結歸
云何降心問竟。二結歸云何住心問二。一校顯
持說。二示說結問。初。
須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。
按前歷示住心。皆顯無住布施。其福最勝。恐謂若
實爾者。但應無住行施則已。受持讀誦此經。為人
演說。似不必耳。何故自正說已來。數數校量。勸持
勸說耶。如是如來重為校量。而言滿無量僧祗世
界七寶持用布施者。即約無住行施者言。持此經
者。持有二義。一持以自利。二持以利他。乃至四句
等者。無論多持與少持故。此總標也。受持讀誦。則
是持以自利。為人演說。則是持以利他。此別明也。
其福勝彼者。不得此經妙旨。無住之行。不能成故。
二示說結問二。一示說不取。二不取之故。初。
云何為人演說。不取於相。如如不動。
恐謂受持無住易。演說無住難。故自徵云。云何為
人演說。又自釋云。不取於相。如如不動。言不取於
相者。謂不取說者聽者。及所說所聽法相。如是而
說。三輪體空。唯如如理。常時現前。寂然不動。所謂
無說無聞。是名真說般若。其所得福。勝於寶施者
宜矣。
偈。化身示現福非無無盡福諸佛說法時不言是化
身以不如是說是故彼說正非有為非離諸如來涅
槃。
合云。此通頌上科與此科義也。言此經乃化身示
現所說。持說此者。似應無福。故曰此福非無。且是
無盡之福。以諸佛說法之時。不言我是化身。若言
是化身所說。福則劣矣。正以不如是說。是故彼說
名為中道正法。葢以不取於相。如如不動。不住有
為。又雖言如如不動。而亦不廢說法。不住無為。不
住有為。則不沉生死。不住無為。則不滯涅槃。是為
妙契中道。即諸佛如來無住處大涅槃法。持說此
者。必當作佛。豈前寶施所能校量。二不取之故。
何以故。一切有為法。如夢幻泡影。如露亦如電。應作
如是觀。
徵意。謂以何以故。不取於相耶。釋中言一切諸相。
皆屬有為之法。如夢幻等故。若詳釋者。復有三義。
一正釋秦本。二兼出魏譯。三兩經會合。正釋秦本
者。一切即相。不止如上所釋。而如上所釋。亦在其
中。以凡屬因緣和合之法。皆有為攝故。然有為攝
法雖多。束之不出五陰色心。喻中有總有別。總則
猶如夢事。眠時似有。寤時實無。五陰色心亦爾。迷
時似有。悟時實無故。別則幻謂幻事。由幻術力。換
愚人眼。色陰亦爾。由心緣力。迷者執有故。泡謂水
<pb n="315"/>
泡。因雨擊生。起滅不恒。受陰亦爾。因境感現。現無
常現故。影謂鏡影。托外物現。無物無跡。想陰亦爾。
托塵似有。離塵實無故。露謂朝露。乘夜氣生。日照
則無。行陰亦爾。無明業運。智鑑元空故。電謂電光。
虗明暫發。閃爍無定。識陰亦爾。妄照忽起。變現靡
澄故。是知一一皆是無常。法法總歸壞滅。作如是
觀。自然不取於相。如如不動。故云應也。空生兩問
住心。至此方以結歸。以果能如是。無患乎覺心之
不住矣。又金剛鎞云。夢幻泡影。皆喻本空。如露如
電。同彰迅滅。妙符破相之宗。巧示忘情之觀。亦可
不作斷疑。但是解釋不取相等。以觀諸有為。如夢
如幻等。自不取不著。契合真如。無有分別動搖矣。
兼出魏譯者。魏本云。一切有為法。如星翳燈幻。露
泡夢電雲。應作如是觀。前後二句。全同秦本。中二
句有九喻。可喻九種有為。九種有為者。別相有六。
總相有三。別相六者。見．相．識．器．身．受也。見即見分。
準楞嚴。乃真見中妄見。如淨目中翳。九喻中第二
翳喻似之。相即相分。由妄見生。如患翳者。目前見
金星等。九喻中第一星喻似之。法中先見後相。喻
中先相後見者。法約生起為次。喻約還滅為次故。
識即賴耶。迷位有用。如燈能照夜。九喻中第三燈
喻似之。器即器界。敗壞無常。猶如幻事。第四幻喻
可比。身即根身。三相遷移。猶如朝露。第五露喻可
比。受即領納。起滅不恒。猶如水泡。第六泡喻可比。
總相三者。過去法．現在法．未來法也。過去叵得。猶
如夢事。第七夢喻如之。現在暫停。猶如電光。第八
電喻如之。未來莫辨。如雲虗覆。第九雲喻如之。兩
經會合者。問魏本九喻。秦本六喻。兩經不同者何
也。答。什師義翻。以六攝九。謂色攝相．器。以相分屬
細色。器界屬麤色故。受攝受用。以受用即受陰故。
五陰總相攝身。以根身乃五陰合故。想行攝三世。
以三世體是行陰。但行陰密移。憑心想現故。識攝
見識。以見即賴耶之見分。同為識陰攝故。法既可
攝。喻亦隨法。六．九本不相違。五陰法相常見。什師
妙譯。為取易明。讀是經者。得意忘言可也。
偈。九種有為法妙智正觀故見相及於識器身受用
事過去現在法亦觀未來世觀相及受用觀於三世
事於有為法中得無垢自在。
合云。偈有三義。一總標正觀。二別明有為。三顯示
無礙。經承上文。釋不取相意。偈承上文。釋非有為
二句意也。言所以非有為非離等者。以於九種有
為法中。以空有無礙之妙智。正觀中道故。此總標
也。別明中。合魏經九喻言之。見即賴耶見分。相即
賴耶相分。識即賴耶。此是細相三法。器即器界。身
即根身。受謂器身相對中間所生覺受。謂於違順
中庸等境。而生苦樂捨之三受。此是麤相三法。過
去現在句。乃總結上之六法。以細相屬過去。麤相
是現在法故。亦觀未來世者。未來未至。例現在觀
故。所觀之法。同乎現在。故曰相及受用。此相與上
不同。上是相分。此兼身器故。此上合星翳燈幻露
泡六喻。如經文釋。觀於三世事者。此又總觀過去
事如夢。現在事如電。未來事如雲也。後二句。顯示
無碍。言果能如上觀察。則於一切有為法中。得無
垢染。所謂不取於相。如如不動是也。既得如如不
動。然後應機說法。得大自在。猶如塵盡鏡明。萬象
斯鑑。所謂非有為非離。諸如來涅槃是也。總結正
宗分竟。
三流通分。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。
一卷經內。說通師資。但云佛說者。就勝為言故。生
信發解起行證果。利益已周。故云說是經已。首舉
<pb n="316"/>
須菩提者。為長老。是當機故。次舉比丘者。是知識
為常隨故。比丘尼。隨佛出家。依眾修行。應在比丘
之後。優婆塞。優婆夷。此云淨信男．淨信女。亦云近
事男．近事女。葢是具清淨信。持齋奉戒。又能親近
三寶。承事供養者也。一切世間。總該多眾。天人修
羅者。略舉天上人間及非天神眾。餘以意含。此等
皆權實未定。或亦內祕菩薩。外現護法跡耳。皆大
歡喜者。以當機全身擔荷。餘眾隨分受益。三草二
木。各得增長。乃喜其成佛有分。非常喜也。信謂忍
其教。受謂領其理。奉則遵教循理。行則自行化他。
夫如是。則慧水長流。法脈永通。衍塵劫而不滯。利
萬彚而無遺矣。
回向偈曰。
 輕塵足泰嶽  墜露添瀛流  筆舌力有限 
 高深義莫求  我聞持說功  財命施難儔 
 願以回生界  同躋般若舟 
<other>金剛新眼疏經偈合釋卷下（終）</other>

<article id="n488">金剛經郢說</article>

<talk>No. 488-A
 自序</talk>

原夫理根於性。性必有所受之途。形區於命。命必有
收造之府。真一之雌。握筌藏領。良彌䆳矣。是以聖靈
言道。緲追聲臭之無。覺德開宗。捫絕色空之寂。自有
入無。自無而入無。無猶之萬象生於太極。太極生於
無極。本末精粗。理跡相並。循模歸化。候亦隨之。在昔
先民闡之鑿矣。頋入無而不能出有。非脫頴之妙也。
無極而不能立極。非凝獨之用也。故體無者。又貴徹
於無非無。而宗極者。又環通乎物物極。物物極則一
中非中。而隨時皆中。已發之和。即未發之中。體用一
貫矣。無非無則執空非空。而色相歸空。不生之相。即
不滅之空。根塵無二矣。大道所由同源而淵脩亦遵
共轍也。慨自淳風既。邈。埈氣彌氛。建標之立。替真於
岸分。逐影之馳。矜得於樊籬。梟智之儒。入室而摻戈。
流遁之夫。抱礐而衒玉。緣使真言滯於競辯。宗諦雜
於奇裘。是否⿱卯貝亂。名實乖僭。贋璞盈前。精華愈竭。不
惟姬孔失其傳。而迦文亦罕其嫡。嗚呼以水救水。以
火救火。命之益多。疇能定乎。盖心無垢淨。猶水無清
濁。珠沉之則清。象入之則濁。清濁雖同一水。而不得
言水外無象無珠。則所以澄之擾之者。即心也。非心
也。非心也即心也。此金剛般若波羅蜜經。所以勤勤
懇懇於降心無住。而為萬法之宗也。第守法而不明
無法。則本覺未圓。覺由識昧。故又歸宅乎捨法。然捨
法而不先脩行。則因地不立。果亦難成。故又發藥於
斷滅。夫斷滅者。執空以為空。見空而不見法。空即累
法。不斷滅者。隨所見而皆空。以空治見。見即圓空。所
以善捨得捨。捨為登岸之津梁。而托捨求捨。捨即沉
淪之墜石。善空成見。見即明鏡之加磨。而滅見為空。
空猶暗室之求照。故曰。一切有為法。如夢幻燈翳。盖
自有為以歸空。而非滅為以貌空。至人靈響雙理環
結雲章昺[鬱-山+止]較若列眉無如世之說者。但曰。無為已
耳。空相已耳。於是真心向學而失之者。以寂滅為空。
以了獨為無為。名心向學而失之者。以不滅為空。以
任放為無為。至於江湖日下。而刑名貨利。結權惎傲。
禽業獸毒。溷聚饕淫。無不可自標以菩薩之目矣。嗟
夫佛之所以度人者。度人於出生死之門也。降心以
淨其塵。無住以精其進。布施以濟其功。空相以究其
竟。四者不可邊舉。若能淨能進。而不思究竟。半途之
廢也。直取究竟。而不必精進。不揣其本。而齊其末也。
喜施喜度。而不自了義。下品之檀也。能自了義。而不
能利他覺他。非無上菩提也。梅子熟有時。風靜水自
<pb n="317"/>
定。救此弊者。莫若專明解行。解行深到。究竟自圓。予
生也鈍。不能有知。然末法之懼。豈無憬乎。偶因持誦
真經。率爾遂多筌蹄。既不能超所見于語言文字之
外。抑且贅其喙於章句演說之間。盖絕理而譚宗。則
吾豈敢。若因文以顯義。或有取焉。愚者千慮。必有一
得。蒭蕘之言。聖人所擇。則勺海一掬之勤。舖地一毛
之効。或亦覺皇所在宥哉。第較諸舊疏。杜撰實多。知
我罪我。當必相半。故不敢倚重于名題。并不敢借光
於碩譽。良懼兼葭冠玉涉累鴻宗。聊自述其所見如
此。以俟十方慧眼論定云。
南湖圃人徐發

<other>攷異</other>

按金經有五譯。而世之誦者。秦譯也。然近本多與古
本不同。要亦歷有增改。以愚觀之。總不如古文之妙。
況靈跡真源。何可增改耶。嘗聞老僧說。誦金經者。功
德最神。但錯一字。即無騐。可不慎諸。今悉遵趙子昂
石本刊錄。其與近本不同。及諸家有攷證者。並存於
此。
第二分應云何住。今本作云何應住。按住字已非
實相。不當更添應字。然會譯原本。秦周俱作應
住。惟魏譯作應云何住。則趙刻亦非無所本也。
十三。分今本或少是名般若波羅蜜七字。而趙刻
有之。然會譯本實無此七字。今亦以趙本理近
世多從之。故仍存。
十四分。應生瞋恨。今本或作瞋眼。按會譯并趙刻
俱作恨。
忍辱波羅蜜。如來說非忍辱波羅蜜下。今本又
有是名忍辱波羅蜜七字。會譯并趙刻俱無。按
第一波羅蜜句。是結上語。故義全。忍辱波羅蜜
句是啟下語。故不全。不當添足。今依趙本。
為利益一切眾生下。今本多一故字。會譯趙刻
俱無。今刪去。
十七分。佛告須菩提。若善男子善女人。發阿耨多
羅三藐三菩提心者。今本無若字。趙刻宗泐奉
勅註皆有此。是論現在故有若字。語氣甚活。當
從。
二十四分。百分不及一下。今本又有一百字。或於
千字下多一分字。魏譯趙刻俱無。句讀不明。有
礙理解。
二十六分。爾時世尊而說偈言。周魏譯皆作言字。
今本作偈曰。係俗筆所改。依趙本作言字。
三十分。是微塵眾寧為多不下。今本添須菩提言
四字。會譯趙本俱無。
若全經則字。今本多改即字。凡二十餘見。則即二
義雖不甚遠。而語氣微有不同。即乃已然之詞。
則乃未然之詞。如轉輪聖王則是如來。語氣甚
活。改作即字。便一板呆煞。所以有輪王實同如
來之誤解。他如若心取相則為著我人眾生壽
者。如然燈佛則不與我受記。如實有佛。則不說
是微塵眾。諸則字。俱斷斷不可改。其餘雖義或
兩可。而雅俗自別。俱依三譯趙本改正。
按諸譯不同甚多。惟秦譯最簡。出之最先。以後漸
增漸詳。葢創者難為力。而繼者易為工。理固然
耳。顧增華飾美。不如還淳反樸之得其真。所以
世本獨尊秦譯。良非無謂。今攷異文。亦不能盡
述。獨魏譯十二分第頗簡要。足為章句發明。并
附參攷。
如是我聞。至敷坐而坐。為序分第一。
時長老須菩提。至善付囑諸菩薩。為護念付囑
分第二。
世尊善男子。至願樂欲聞。為住分第三。
<pb n="318"/>
佛告須菩提。至但應如所教住。為如實修行分
第四。
須菩提於意云何。至則見如來。為如來非有為
分第五。
須菩提白佛言。至一切賢聖皆以無為法而有
差別。為我空法分第六。
須菩提於意云何若人滿三千大千。至此法無
實無虗。為具足功德較量分第七。
須菩提若菩薩心住於法而行布施。至何況書
寫受持讀誦為人解說。為真如分第八。
須菩提以要言之。至果報亦不可思議。為利益
分第九。
爾時須菩提白佛言。至如如不動。為斷疑分第
十。
四句偈言為不住道分第十一。
佛說是經已下流通分第十二。
此十二分第。比道安為詳。比昭明為略。頗得綱
領。而須菩提重問以後。皆作斷疑。尤為正見。又
十七分須菩提重問善男子善女人發阿耨多
羅三藐三菩提心。魏譯於前則曰。云何菩薩大
乘中發阿耨多羅三藐三菩提心。於後但曰。云
何菩薩發阿耨多羅三藐三菩提心。除去大乘
中三字。顯有淺深二義。葢所謂大乘者。即如來
法也。後問不言大乘者。顯就現在脩菩薩行言
也。其文亦足為三世因緣一證。予於既脫稿之
後得閱此本。頗自幸其不大盩戾于昔人。因思
袁了凡先生曰。看金剛經有不會處。但讀各譯
自見。益為信然。
又陳真諦譯本云。如如不動。恒有正說。應觀有為
法。如暗翳燈幻露。泡夢電雲。所謂恒有正說。猶
云恒言中有成說也。予謂末後四句乃相傳古
偈。此亦一證。既成書。錢登明兄示予三譯本。始
得見之。又中峰禪師略義云。如來於第四時說
般若經六百卷。金剛經乃其一也。議者於六百
卷之綱目。以融通淘汰四字攝之。葢如來嘗於
第二時。在鹿苑轉四諦法輪。證諸小乘。入有餘
涅槃。以未稱本懷。由是第三時維摩彈斥。使其
耻小慕大。然後廣說般若一味真空。專為小乘
人。融其所執。通其所滯。淘之汰之。如滌穢器。便
之清淨。然後以上乘圓頓甘露之味注之。但金
剛經局於文約。幾不能句讀。義意深䆳。寄之六
百卷間。於中或有不能通處。正不必致疑。但存
一念深信。久當自解。發按所謂一味真空。專為
小乘人融其所執。通其所滯。此語足盡金經全
蘊。蓋小乘人與初學佛人不同。其功行已深。特
未造大乘耳。正所謂有為法也。故曰一切有為
法。應作如是觀。其論尤足為四句偈發明。因思
昔趙吳興師事中峰。手書此經。施師展讀。今石
刻是也。諒其中字句經二巨眼。決無謬誤。則予
之攷異。悉遵石本改正。亦足憲矣。
又第六分。無法相亦無非法相下。集解謂舊本又
有無相亦非無相句。故彌勒偈曰。依八八義則。
今按留支譯。曰無法相亦非無法相。無相亦非
無相。真諦譯。曰無法想無非法想。無想無非想。
諸譯同一轍。則舊本確矣。然趙刻亦無。相沿既
久。不敢擅增。但余詳味末後八分。如佛雙收。實
有此二義。葢就過去如來言。則曰相。就現在佛
言。則曰法。理即一揆。文實異趣。故余于章句中
分別出之。葢此二語。實提綱挈領之要也。大約
佛語必舉全體。而後德易墮邊見。故刪去之。此
即中峰所謂不可通解處是也。譬如孔子只重
一仁。孟子復兼舉義。說一仁而義自在其中。兼
舉義。則仁反似非全德。此聖賢地位有不同處。
<pb n="319"/>
後之學者自須究極根抵。不可以耳食師說。便
依樣畵葫蘆也。
又三十二分。若有善男子善女人發菩薩心者。薩
字。俗本多誤作提字。按會譯原本。趙刻石本。宗
泐奉勅註本。雲棲鎞論。皆薩字。葢此句。正結完
十七分空生為現在祇園會上善男子善女人
問菩薩行意。故前於實義。則既曰菩薩亦如是。
又曰通達無我法者名真是菩薩。於福德。則曰
此菩薩勝前菩薩所得福德。至此盡處。則又曰
若善男子善女人發菩薩心者。前後照應。脈絡
如線。若改作菩提。便泛濫無緒。此章法所以不
可不明也。

<other>說略總論（十則）</other>

佛法有宗教二門。要其竟訖。原屬一歸。如儒家生
知學知。同歸于聖耳。今宗門只說頓悟。無論不須
注脚。並經亦儘饒舌。予思楞嚴謂精覺妙明。非因
非緣。亦非自然。則不惟教不必立。宗亦何有。然釋
迦升座。文殊舉棓。五百外道。見影而走。為何復有
許多言教。至三千五百餘卷。葢佛性人人所具。而
鈍根利根。萬有不同。故楞嚴又曰。理則頓悟。事非
頓除。所以見道品後。畢竟又說修道。猶如中庸誠
明明誠。不可偏廢。乃有三無漏學。四種律儀等序。
以引進之。要之明覺雖圓。非言教不為功。時雨之
化。有其候也。若執途人而名之頓悟。彼岸焉得有
許許跡耶。近日宗門。頗號極盛。而教法訖以不明。
良由取捷徑而厭勞功。究之捷取原無到岸。而厭
勞徒自喪真。高者罔罔半生。盡成魔障。劣者緣塵
反縛。造業益深。故予茲集。務從粗淺訓詁。但使初
學易知。尋門得路。自能升堂入室。行積功深。自能
了空悟徹。不徒為言荃添蛇足。要使忘言者弗墜
八無相。若大智龍象。衣中有珠。固無藉此螢照矣。
金經註家。無慮數百種。鈞天廣樂已張。何復須下
里巴人。然有不能自已者。竊見從來註疏。皆以禪
宗參話。舊德舉義。編綴成書。兼之昭明三十二分。
蔽錮眼光。即有翻脫窠臼。掃却畦町。而零雜瑣碎。
不求章脉。不辨前後淺深。故取義愈博而經旨愈
晦。夫舉義參話。猶儒家時文制萟也。隨拈一題。便
有一番議論。要非到家。不得本文真面目。譬之時
萟摘段做講說。誰能理會題神書氣耶。予素性讀
書不喜註疏。故茲集。亦專取經文諷誦。潛思默悟
者數年。不意經中自有天然層級問答因緣。即彌
勒偈亦已指出。奈從來講家。因循成說。直取空相。
并彌勒偈語。亦多錯解。不知此經。原從有相說到
空相。借須菩提三世異相之疑。說到三世一法之
無相。專在如來與佛有過去現在分別相。故十七
分後。空生重問佛法。而佛言無我法以破其異相。
今說者俱不致分別。所以後來種種疑竇。種種敲
剝。俱似重衍。相見如來之問。有四層。福德較勝之
例。有九級。拙者再四申理而不覺其冗。巧者曲意
穿鑿而不覺其謬。將迦現一番問答。淺深源委。全
然埋沒。譬之掩塞門路。夸言堂奧。豈是真見。此予
所為不能自已也。今姑略標一二領要。取正法眼。
餘見說中。葢非徒好異以顯前人之疎。實恐因循
以重後人之誤耳。
如來。舊解但曰真性自如。如理而來。不指何人。說
者則謂佛即如來。如來即佛。經旨空相。何必分疏。
予謂此是究竟實理。若詮註演說。則如來本釋迦
佛因地法身號。乃過去相也。故此全經。須菩提所
稱如來。意中實指佛。而佛却就因地答。故屢稱如
來所說。如來常說。如來滅後。昔在燃燈佛所。與我
授記當得作佛。葢然燈亦號如來也。圓覺經文殊
<pb n="320"/>
師利菩薩白佛言。大悲世尊。願為此會。說於如來
本起因地法行。使未來眾生求大乘者。不墮邪見。
所謂因地。亦指過去。此經特省文耳。所以佛首答
降心。次答無住。又次答見如來。三問三答。前後圓
徹。佛大法段。實止于此。要此乃千古如來相傳心
法。故佛亦自名為經。至五分以下。乃又因須菩提
問信心奉持。而推廣言之。曰無取。曰無說。曰無得。
曰第一希有。曰忍辱布施。曰消滅罪業。皆不出降
心修行無住無相之義。此予所謂如來法者。實指
過去之如來也。然須菩提本以如來稱佛而佛不
自認。焉知佛與如來不別有法乎。於是十七分。又
親切為現在祇園會中諸菩薩。問現在佛之法。佛
則以無我法破之。我字雖從四相中來。而語意實
對照過去如來。然無我。正是我與如來無異相處。
故即以然燈授記作佛證之。又以三世心不可得
闡之。下又以佛與如來兩相比竝問之。葢至此。佛
始和盤托出。自認為如來。而須菩提亦了然佛即
如來。三世無二相矣。於是更將未來眾生。申問一
番。而三世一法。粲然大備。末後段段將佛與如來
三世竝勘到底。盡歸無相一法。此祇園會上問答
因緣。真面目也。要自異相說到一相。故曰不一亦
不異。由三世說到一法。故曰如是知。如是見。如是
信解。不生法相。此正所謂三世如來也。今諸家混
混。不得不辨。
四句偈。一切有為法四句是也。葢此偈乃自古流
傳之偈。人所稔聞稔知。故於末後出之。其義實包
佛法全體。後人錯解有為法三字。但以一空詮之。
又倒裝在後。故忽而疑之。不知佛法不墮一邊。楞
嚴曰。空心現前。長斷滅解。則有空魔入其心腑。乃
謗持戒。名為小乘。菩薩悟空。有何持犯。是人則破
佛律儀。誤入人罪。當從淪墜。涅槃經曰。一切眾生。
不退佛性。名之為有。決定得故。智度論曰。無智人
聞空解脫門。不修功德。但欲得空。是為邪見。斷諸
善根。葢由不得般若波羅蜜法故。入阿毗曇門。則
墮有中。入空門。則墮無中。入蜫勒門。則墮有無中。
寶雲經曰。非無人故。名之曰空。但法自空。非色滅
空。若以得空。而依于空。佛說是人。則為退墮。善男
子。寧起我見積如須彌山。莫以空見起增上慢。所
以者何。一切諸見。以空得脫。若起空見。則不可治。
故宗通曰。應云何住。所謂住者。非如凡夫住于相。
亦非如二乘人住于空。乃住于真如實際。非假非
空。中道諦也。云何降伏其心。所謂降伏者。非如凡
夫所修。按伏六識。亦非如二乘所修。斷滅七識。乃
八識心田。微細習氣。以真如熏之。令轉識成智。譬
降賊眾為良民。此正所謂有為法也。葢佛法實非
一空所了。故全經皆從有法說到無法相。末後又
明白說出。不作斷滅相。所以取喻六事。六事皆自
有入無。佛法亦自有為而入無為。故曰。一切有為
法。若經中所謂降心。無住。信心。奉持。第一希有。忍
辱布施。應無住而生其心。成於忍。修一切善法。不
作斷滅相。持於此經。為人演說。皆所謂有為法也。
而皆底于無法相。故曰應作如是觀。此即所謂無
餘涅槃。乃真空也。今說者將有為法三字。誤作眾
生界內遷流造作等解。不思彌勒偈曰。於有為法
中。得無垢自在。明明指出中字。得字。若舍法而求
空。乃頑空。非真空矣。豈此偈正義耶。予看一部金
經。千言萬語說來。只了得此偈此義。故將何以故
一句接出。明是憲章祖述。相傳要訣。乃有謂二十
六分四句者。不悟二十六分。上文有爾時世尊而
說偈言等字。則為世尊問答間。一時所唱可知。何
得預先道著。況二十六分後。獨不可持誦演說乎。
又有謂我相人相四句者。不知釋偈原有體裁四
種。一阿耨窣覩婆。二伽陀。三祗夜。四縕駄南。初皆
<pb n="321"/>
以三十二字為一偈。葢即古體四言八句也。後漸
變而或五言。或七言。則偈自有偈體。若四相等句
為偈。何處不可為偈。而但稱四句乎。至有以金剛
般若波羅蜜經八字分作四句者。有以四句詮義
究竟。便稱偈者。又有謂一句二句三句乃至四句。
及十百千句者。更為穿鑿。竟不知牟尼珠光。自現
空中。而無人肯信也。
過去心不可得。現在心不可得。未來心不可得。三
句。乃全經關鍵。正因空生重問。有分別相。故以三
世心皆不可得破之。所以歷敘五眼。層層說來。要
知三世世界眾生諸心。甚是難知。而佛悉知。故為
奇特。若今解者。謂一日一時中。有此三種心。援引
未曾有經作證。不知未曾有經。妙吉祥菩薩救度
殺業人。要見一念轉頭。迅速成佛之意。故就一時
中分別過去現在未來。引人起信。若此經從上佛
法無我來。與一時三心何涉。若一時中三心。何必
遠取五眼世界眾生。鄭重言之如此。況未曾有經
本文。亦云三世俱不可得故。原未嘗專屬一時也。
至如莊嚴佛土。葢言諸菩薩在如來佛土會上。設
莊嚴想否。或乃謂實實建造殿宇等相。身如須彌
山王。是喻言無可得意。故上特加譬如二字。明非
實語。乃或以為實言三丈金身。若尊重弟子。言如
弟子之恭敬佛耳。乃倒裝文法。釋典極多此例。所
謂釋教用逆。西方語氣如此。即如是我聞。不也世
尊。俱是倒裝。他如於意云何。何以故等句。俱倒提
逆入。全經實理皆然。所以四句偈。亦留末後。葢語
氣如是。故文法章法皆如是。乃或以為。若佛之尊
重高弟。文殊普賢等。不知師之敬弟。畢竟不如弟
之敬師。豈如是甚深經典。如佛塔廟。而僅同于師
之敬弟乎。身相之問。凡四舉矣。如理實見分之身
相。色身相也。乃就過去現在粗跡而探之。由淺及
深。故曰。凡所有相。皆是虗妄。正即境引悟。佛機之
妙。如法受持分之三十二相。法身相也。法身非耳
目所及。因世界非世界。微塵非微塵。以見法身亦
非真相。此較色身非相。已深一層。至離色離相分。
以色身問佛。以法身問如來。皆非具足。而皆名具
足。則見皆非見。而非見皆可名見。其理乃圓。較前
更深。若法身非相分。可以三十二相觀如來否。觀
與見不同。見在彼。觀在我。見在外。觀在內。其義比
前三問。最為入微。故須菩提曰。如是如是。亦妄想
未淨處。佛乃以輪王反醒之。前後四言身相。淺深
層次。顯有不同。而說者一概玄言。茫無分別。以至
須菩提應三十二相觀如來上。強添不可字。如是
如是。改作佛語。注謂錯簡。轉輪聖王。則是如來。則
字改作即字。實作輪王與如來一相說。又以佛可
以具足色身見不。配八十種好。如來可以具足諸
相見不。配三十二相。俱屬杜撰。總由佛與如來三
世因緣。不曾分別明白。致此臆猜。後人相沿傳習。
膏肓深錮。遂將迦文正法。永為障蔽。良可浩歎。故
予不揣。一一正之。知我者釋人矣。罪我者釋人矣
（按須菩提言如是如是以三十二相觀如來。魏譯留支實改作不以相成就得見如來佛言如是如是。而
唐玄奘譯大般若經亦從之。然此乃後人報佛恩之意。實不必也。
彌勒偈。親承佛教。自宜為滴派大宗。但句語簡略。
向以參義視之。近者集解鎞論。始分繫經文。逐段
註釋。可為印月之妙。予於最後得閱。不意三世要
義。瞭然脗合。無如從來說者亦多昧昧。不惟分釋
經文。前後錯誤。而三世宗旨。更多異解。總由成見
錮蔽。不肯移舟就岸。反執認璞為鼠。故予特標簡
端。并為詮註其略。如自身及報恩。果報斯不著。護
存己不施。防求于異事。此正釋但應如所教住也。
舊說移作不住色布施。不住聲香味觸法布施解。
與果報義何涉。調服彼事中。遠離取相心。及斷種
種疑。亦防生成心。此正釋可以相見如來不之問
<pb n="322"/>
也。故天親菩薩開列二十七疑。亦於此始。舊說亦
作應如是布施不住于相解。尤遠。分別有為體。防
彼成就得。三相異體故。離彼是如來。此正釋若見
諸相非相即見如來也。以上降心。無住。布施。皆是
有為體。非真如來。以有三相之異也。三相。化身應
身法身。離却應化。獨顯法身。方是真如來。此正因
空生以現在之佛稱如來。故特為指明三身異故。
以顯三世因緣。說者乃以行施住。為三相。亦謬。然
其說實本于天親論。予不能無膺托之疑也。以後
凡言三身。不一而足。如應化非真佛。亦非說法者。
應化。正指過去如來言。依彼法身佛。故說大身喻。
法身正指現在佛言。葢以形相論。則化身為過去。
應身為現在。法身三世皆有。以本體論。則應化皆
為過去。法身為現在。故下又曰。法身畢竟體。非彼
相好身。言現在之佛。雖具法身。畢竟是形相。非真
法相。以非相成就。非彼法身故。言過去如來。雖有
法身。究竟亦非真法所在。佛與如來。兩兩並說。顯
有淺深。但同歸一非相。而又皆不離于法相。故下
又曰。不離于法身。彼二非不佛。故重說成就。亦無
二及有。所謂二者。正並指佛與如來。故下又曰。如
佛法亦然。如即如來。非若字虗語也。今人因不分
別此節兩稱具足諸相。遂重衍疊出。茫無著落。又
曰。非是色身相。可比知如來。諸佛唯法身。轉輪王
非佛。此以內觀言。故三十二相亦為色身。淺深益
顯。又曰。去來化身佛。如來常不動。於是法界處。非
一亦不異。言若來若去若坐若臥。乃現在佛應化
之相。非真如來相。然同在法界中。則雖不一相面
亦不異體矣。此去來坐臥。實指現在佛言。當作應
身。因與如來對看。故曰化身。不一。正照上二字。葢
佛語至此。始自明認如來。故曰非一亦不異。又曰。
化身示現福。非無無盡福。諸佛說法時。不言是化
身。葢說法者。皆化身佛。無法相。故曰不言是化身。
以上偈語。惓惓于化身法身者。所謂三相異體故。
正三世一法之要也。其末又彰明較著而總結之。
曰觀相及於識。器身受用事。過去現在法。亦觀未
來世。觀相及受用。觀于三世事。於有為法中。得無
垢自在。葢統全經三世大旨而言觀相及識。正於
三世一法中得無垢清淨之真法。何等明白曉唱
此予所取獻而自信者。不意從來謬誤。將總收八
句。單證為人演說如如不動。不知所謂三世及過
去現在未來等語。竟何著落。將彌勒一片苦心。親
承真諦。垂教後人。翻成疑障。不得不辨。
昭明三十二分。各標四字。亦如天親標二十七疑。
但標大意。不循章句。故致後人淺觀。譏其割裂。然
摘取四字。實得全經淺深要領。大非無見地者。其
是非亦有數條。為略言之。如第九。第十。自四果以
至如來菩薩莊嚴佛土。皆不可取不可得。正所謂
一切賢聖之差別也。文義貫串。不可分截。而昭明
分之。後人遂多支離見解。又如慧命須菩提以下。
別起問端。明為未來眾生說法。而昭明不分出。此
則昭明之疎也。然既為唐僧靈幽感夢所增。則昭
明時。或原無此六十二字耳。若第二曰大乘正宗。
以降心為大乘全體。第三日妙行無住。標出行字。
極得[窾-士+上]要。今人以體用合說。乃究竟之論。而非入
門詮解。第四如理實見。足標全經宗旨所在。與後
人作開逗疑端者大不同。第十八曰一體同觀。最
得三世一體之義。第二十曰離色離相。以色身法
身二相並列。尤有分曉。二十六曰法身非相。標出
法身二字。分別更細。二十九曰。威儀寂靜。只就現
在釋迦佛說。尤得三世因緣。三十二日應化非真。
亦就現在釋迦說。觀其取義精確。一字不苟。俱從
全經理會淺深得來。絕非近人看東遺西。瞻前失
後。深合三世如來宗旨。與彌勒偈實相表裏。今人
<pb n="323"/>
以其分段之疎。而并忽其標義之妙。妄謂昭明杜
撰。真鵷鶵之嚇鳳。蜩鳩之笑鵬也。予初讀之。亦頗
覺無緒不足恃。及既卒業。而後知高辛之先我。空
谷足音矣。乃特與彌勒偈並列簡端。以資參證。其
餘諸家。足資經文真面目者。採錄一二。總不欲徒
夸奧博以欺人耳目也。
無著天親二菩薩論。近世所最宗仰者。然其論本
從彌勒偈來。却不甚相合。或亦神聖各自顯其所
得。不必拘拘於形跡也。若二十七斷疑。正因經文
紆迴無跡。段落難曉。故從立言所以然處。尋出有
此二十七層發意因緣。乃為凡庸眾生。當有此種
種疑竇。故借須菩提問答間。開示之。今人過於依
傍。反失經旨。并為略舉大意以資參考。如初斷求
佛行施住相疑。言行施乃實實功用。何得無相。況
既曰住。是明有地位語。凡庸人。豈不疑惑。故下以
如來身相問之。葢身相乃有形之相。有形雖變而
如來常在。則諸有為功用之相。皆不足存矣。其理
不過如此。而說者謂行施本為求佛果是相。多一
層折。反覺韜晦。至謂行施住即彌勒偈中三相。夫
行施二字。豈得拆作二相耶。二斷因果俱深難信
疑。身相。乃因地修行之相。如來。乃現在法相之果。
能見非相之相即見如來。正因果俱深。而說者乃
以施住為因。佛相為果。能修行。自然成佛。有何難
信。空生不宜鄙近至此。佛雖為庸人說法。亦未必
淺觀至此。三斷無相云何得說疑。集解有或云。不
可以身相見佛。此須菩提之言也。如何於自語生
疑。乃謂是恐後來眾生有此疑。正不得拘拘。可謂
善理會天親斷疑者矣。愚意所謂無相即上文無
法相也。既無法相為何諸如來皆說法。故下以有
得有說不破之。說者乃遠追不以相見如來上說。
且謂釋迦云何于菩提樹下得法說法。此處所稱
如來。何曾佛肯自認耶。四斷聲聞得果是取疑。因
上文云如來所說法皆不可取不可說。恐人疑如
來大乘不可取。下此聲聞乘或有可取。故復以四
果及佛菩薩一一證之。要見皆不可取意。說者又
添出須陀洹等各取自果。如證而說。經文本謂四
果皆不自得。乃添出一層在前耶。五斷釋迦然燈
取說疑。六斷嚴土違於不取疑。七斷受得報身有
取疑。三疑皆歸無取章旨。正眼光遠照。脉理清徹
處。則經文是故須菩提諸菩薩摩訶薩以下。當作
總承六問。而說者以三疑分截遂單頂莊嚴。所謂
轉得三灣。便不識前路矣。若譬如二字。斷當作借
喻說。而天親實詮得報身。乃從實理上會意來。今
人亦泥看。八斷持說未脫苦果疑。乃即本章須菩
提涕淚悲泣。有見于第一希有之法不當復存身
命相也。故即第一非第一下。緊緊接出忍辱非忍
辱以醒之。而說者乃遠纏外財較勝感得人天苦
果等語。亦殊葛藤。九證無體非因疑。無體即彌勒
偈所謂道也。即指上文如來說一切諸相即是非
相又說一切眾生則非眾生二說字。即道字。即無
體。恐人疑無體之言。不能為證果之因。故下以四
種實智明之。而說者亦遠纏持經較量。甚是不必。
十斷如遍有得無得疑。即從上此法無實無虗來。
無實無虗。言上四種智之實相也。無體言說。有如
此實相。豈不曰人人皆可有得乎。然非心不住而
實實行之。雖聞言能信。究竟何益。故下以心住而
行。心不住而行。兩並明之。時說又遠纏一切賢聖
句。不必。十一斷住修降伏是我疑。無我固是此章
章旨。然亦就空生重問有異相意。故摘出我字言
之。即從實理處深求細說亦無礙。葢佛語本八面
玲瓏。不必拘拘。所以天親斷疑。亦從實理說。然須
菩提重問。不過疑佛與如來有異相耳。實無我見
在胸中。而說者遂謂空生疑意。既無我。誰為降住。
<pb n="324"/>
誰為修行。將我字弔起在前。反似穿鑿。十二斷佛
因是有菩提疑。因上文言實無有法。恐人不信。疑
佛於因地不能無菩提也。提字。今本誤作薩字。且
為轉解。不知上文說有四相則非菩薩。所以者何。
以實無有法發菩提心也。此以下皆實明無菩提
心。豈是薩字耶。十三斷無因則無佛法疑。言無因
地之菩提。則亦當無現在之佛法矣。故下以如來
名字解之。葢不惟現在之佛如是。即過去諸如來
無不如是。故諸如來一切法即佛法。至此佛纔自
明興如來一法。故斷疑中亦指出佛法二字。十四
斷無人度生嚴土疑。此人字。從上譬如人身長大
來。大身非大身。是人亦非人矣。將誰度生。將誰莊
嚴佛土。要知此人字。不是人我之人。乃即身字意。
故下即以我當滅度眾生。我當莊嚴佛土則非菩
薩明之。十五斷諸佛不見諸法疑。即從上無我法
是真菩薩來。言度生莊嚴皆非菩薩。而無我法者。
乃真菩薩。則豈諸佛皆不見有諸法乎。故下以三
世心不可得明之。葢心不見三世。故佛亦不見諸
法。正是實理。而佛與如來一法。隱然在言外矣。十
六斷福德例心顛倒疑。顛倒。即世俗心也。言三心
即不可得。豈果報亦不可得乎。不能無疑。故下以
福德無實明之。要見福德之多。專以無性故。則無
法菩薩非真無福德。而顛倒心亦可以絕矣。十七
斷無為何有相好疑。上文無我。無法。無二世。無福
德。皆是無為也。言既如此諸法皆無。何以佛有應
化身。如來有諸相法身。兩並言之。顯有淺深。庸眾
疑情總屬一竇。故斷疑亦總言之。而說者因渾作
一佛看。乃強以天親論八十種好三十二相分配。
不知天親論亦是總言。何曾分說。八十種好。三十
二相。皆法相也。有何分別。十八斷無身何以說法
疑。言既無三身諸相。何以又能在世說法。葢欲併
說法盡遮于無也。故下以無法可說明之。天親云。
若如來色身相好不可得見。云何言如來說法。正
是此意。說者乃謂既無色身。何處發聲。是反將無
法。要說做有法矣。十九斷無法如何修證疑。因上
文諸法皆無。則現在作佛將如何修證。此正親切
問現在佛也。故經文前稱如來。此獨稱佛。前以有
得無得。兩意並問。此以有得為無得一意專問。正
為如何修證疑人指開門路。乃了義語。興前大不
同。天親論云。若如來不得一法。名無上菩提。如何
離上上證。轉轉得無上菩提。所謂無上菩提。正詮
以得為無得之為字也。眼光極細。所謂離上上證
轉得無上。詮如何修證。亦高一層。說者又遠纏第
三第十等語。直作不得菩提說。此是句讀不明。不
知淺深之故。二十斷所說無記非因疑。上言修一
切善法得菩提。意持經演說。畢竟無記性。或非因
果所係。故下又以福德較勝言之。然此亦是巧於
生發。指引後人處。若論經文。實段段有福勝作結。
未必如是拘拘也。解者亦當善理會不必泥執。二
十一斷平等如何度生疑。言眾生既是平等。皆有
佛性。何必又要如來度生。下乃以實實無度順證
之。即是首章實無眾生得滅度者解。而說者乃謂
如來度生實有高下實不平等。大非經旨。二十二
斷以相比知真佛疑。以相觀如來。譬如認羊作虎。
豈得比于真知。故以輪王醒之。觀與見不同。故特
曰知。說者不悟觀見之淺深。仍以法身相好等話。
重衍疊見。直是隔靴搔痒。二十三斷佛果非關福
相疑。承上言以相內觀。亦可謂微細節目矣。猶且
不可。然則佛果全然無相矣。葢全經敲剝非相至
此。直是一毫不可著念。焉得不起頑空之疑。故下
急以莫作斷滅相繳定。而說者又以福德果報溷
入。經旨反晦。二十四斷化身出現受福疑。上文言。
此菩薩勝前菩薩所得功德。言現在諸說法菩薩
<pb n="325"/>
也。故曰化身出現。下文佛亦明以現在去來坐臥
明之。要知現在說法者雖是化身。而仍有真法身
在。則受福不亦宜乎。然既曰菩薩宜受福德。則化
身與法身無異。而又曰無所從來。亦無所去。則法
身與化身又不一。豈不疑惑。故二十五曰。斷法身
化身一異疑。而下文乃以塵界實理明之。要見化
身法身之異。由于塵界起見。若塵界之見泯。又何
法與化之異乎。至此佛與如來三世一法。已和盤
托出。而說者猶不悟三世之理。不知化身法身等
字。將何著落。觀此則二十七疑實與彌勒偈相表
裏而說者只渾渾也。二十六斷化身說法無福疑。
前言菩薩宜受福矣。此又何復疑化身無福也。葢
因若去若來節宜受福意實在言外。不曾明說。而
下章又言知見信解。皆不生法相。故復疑化身說
法無福也。下乃以最勝之福明之。然此最勝之福。
專在不取相之如如。何也。如來實法如是也。此一
語實是全經宗旨。全部總結。下四句偈。只詮得此
意。然恐庸眾不曉。但以寂滅為如如。故又以何以
故跌出偈語明之。偈語。正從有為法中看出無相。
不是純任無為一邊。故二十七疑曰。入寂如何得
說疑。要見如如與偈義。正不是頑空入寂也。天親
云。若諸佛如來常為眾生說法。云何如來入涅槃。
亦是為庸眾人淺見說想。說者遂以涅槃二字。實
詮如如不動。乃又以頑空詮偈語。不知解疑者。正
要反其所見。若以頑空詮偈語。直是入寂不說法
矣。豈是破疑之意。予看二十七疑。專為庸眾人尋
門覓路。無頭緒中討出頭緒。一片苦心。段段從上
文想來。絕無支蔓。不意後人過為穿鑿。舍近求遠。
反使經文韜晦。真是邢和遭棄。寶劒蒙塵。不有識
者誰能正之。予因諸疑雖是恒情所不免。然終非
章句段落可分。若倚為墻壁。反多葛藤。故不敢錄。
但近來說家所最宗尚。乃逐段分列經文之傍。以
備學人參照耳。
佛法不可以文字求。乃謂非如文士呫嗶揣摩。雕
琢字句為工。點染聲韻為格也。若前後倫次。淺深
照應。乃心聲自然之理。即世俗人稍知文義者。出
言談吐。定有一番起訖頭緒。前後照應。況神靈至
聖。一指毫端。放出天人世界。秘文靈象。而謂演說
般若。反僅同于婆子之叮嚀。村夫之嘈＆CB17843;乎。此予
所最不敢信者。蓮池云。金剛文字。似重非重。不重
而重。極難註脚。金剛正眼云。諸家所論十七分後。
有言前之未盡者。有言我法粗細者。有言重問發
菩提心者。有以非人而不出己者。有以引他為自
把柄者。俱在夢中說夢。此真報佛恩語也。不思經
文本曰。聞是章句受持讀誦。為人解說。則佛說此
經。原自有章法句法。可解可說。何致捕風縛影。各
逞臆見乎。余謂此經。語氣迴環操放之間。淺深層
級。直是一筆極有規矩文章。頗與大學中庸相似。
今姑以愚所見略陳之。若見非相之相則見如來。
此一語。實全經宗旨也。興末後如如不動。并古偈
全義相照應。如如不動。非相之相也。一切有為法。
應作如是觀。即見如來也。崑崙阿耨達池與大海
尾閭呼吸相通。此其象矣。舍此無所謂彼岸者。若
降心修行。則渡海之筏也。空相無住。則捨筏是。非
降修不能渡海。非空相無住不能登岸。此如來實
法全體。即諸佛眾生一切法也。何也。葢諸佛眾生
有過去現在未來之異相而無異心。過去心不可
得。現在心不可得。未來心不可得。故過去者當如
是知。現在者當如是見。未來者當如是信解。皆歸
不生法相。譬如萬川印月。總是一月。月滿萬川。同
歸無月。正所謂三世如來也。若乃降心者必先信
心。故於信心之問獨詳降心。曰不取。曰無得。皆降
心之無住也。修行者必先持行。故於奉持之問獨
<pb n="326"/>
詳修行。曰成就第一。曰忍辱布施。皆修行之無住
也。葢降心為解。修行為行。解行成就。方為到岸。然
猶非捨筏之登。至於受持讀誦。不知輕賤。但得阿
耨多羅三藐三菩提不可思議功德。而後直是彼
岸如來矣。然此特因空生之進問信持。而廣為演
說。實與首章無二義。譬如前殿後殿。佛土雖殊。莊
嚴則一。經傳異體。洵非誣耳。至如十七分後論現
在佛法。以無我為實。要見如來法。即佛法也。二十
一分後論未來眾生法。以平等為實。要見佛法即
眾生法也。三世一法。非彰明較著者乎。然三世之
中。又兼三世。如問信心曰眾生得聞。現在相也。問
奉持曰後五百歲。未來相也。佛法曰三心不可得。
眾生曰是法平等無有高下。則經緯三世。貫串無
跡。雖織錦雕虫。無以過是。蛛絲馬足。不足為喻。真
神龍變化。出沒非常之妙矣。洎乎三問既終。乃即
二法雙結。如來三十二相。既不可見。并不可觀。幾
於斷滅矣。故遂以莫作斷滅相挽定非相之相。佛
無去來。又無塵界。亦幾於四相皆空矣。故又以是
名我見人見眾生見壽者見挽定非相之相。佛與
如來皆有非相之相。而眾生皆在其中。兩佛同歸
一相。三世原無二理。如如不動。宛然呈現。謂見如
來。其誰不然。乃遂一語跌出牟尼寶光。千聖傳心
要訣。只此一偈。全部金經宗旨。只了此一偈。如神
龍之得珠歸海。忽然大地雲收霧散。一片晴空。真
天造奇文。自然靈筆。玉書金簡不足比其精。八會
十華不足追其奧。而乃謂不當以文字求。抑何謬
也。若乃段段以福果為勸徵。又段段以空相為究
竟。層層淺深。尤有精意。如首章大法。福德之後。結
以非相。其喻為四虗空。葢如來非相之相。正虗空
象也。非四虗空不足以當如來實法之比擬。固有
分量矣。若信心福德屬貪薄一邊。故以七寶布施
較。而不取為解中之解。則為三千大千世界之七
寶。無得為解中之行。更進一層。則為恒河沙三千
大千世界之七寶。同為七寶較量。奢約不同也。若
持行福德屬瞋薄一邊。故以身命布施較。而般若
第一為行中之解。則為河沙身命。忍辱布施為行
中之行。亦進一層。則為盡日河沙身命。同以身命
較量。而稀密不同也。然所謂布施者。皆世俗人之
布施。至降修兩至。心行兼到。底于癡薄。出離三界。
直為荷擔如來菩提矣。乃即以佛所供養諸佛功
德較。其為不同更何如也。若乃十七分以後。皆就
說法言。說法近于解而未及行。雖究竟實理。即解
即行。然所謂實無有法。無法可說。莫作斷滅相。是
名我人等見。皆解一邊。故亦皆以七寶較。而無我
法。則以三千大千七寶。且曰無福德故。則又隱然
一虗空同相也。平等法以須彌山七寶較。且曰譬
喻算數所不能及。則又隱然一不可思議同相也。
如來無斷滅相。則亦以河沙世界七寶較。而且曰
不受福德。則亦隱然一虗空同相也。佛於四相非
見為見。則亦以無量阿僧祗七寶較。而但曰其福
勝彼。則亦隱然一不可思議同相也。至其所稱較
量福德之人。亦各有不同。如信心不取為解之初。
則布施七寶者稱人。以後信心無得及三層持行
所較者。皆稱善男子善女人。至解行兼後。則佛竟
自舉以較矣。至佛法無我。眾生法平等。兩較福德。
亦皆稱人。而如來無斷滅相較。獨稱菩薩。而佛法
是名四相見。亦稱人。若首章言如來實法。則直以
虗空較而無所稱。其中淺深。顯然不苟。地位主客。
確有倫次。而說者茫無分別。竊恐未安。昔法達禪
師誦法華經三千卷。六祖謂曰。汝但執口念為功
課耶。何異犛牛愛尾也。師曰。豈解義不勞誦經耶。
祖曰。迷悟在人。損益由汝。所謂心迷法華轉。心悟
轉法華。師蒙啟發。遂以偈頌曰。經誦三千卷。曹溪
<pb n="327"/>
一句亡。未明出世旨。寧歇累生狂。故楞伽云。因語
見義。如燈照色。菩薩亦爾。因語言燈。入離言說。余
不敢以荃蹄為魚兔。然魚兔未得。亦不敢夸言六
經為糟粕也。願與有志菩提者共證之。
儒與仙佛。皆言道矣。然道原於天。天一則道一。道
根於心。心一則道亦一。經生家守古人傳習之末。
不悟性命精微之要。妄分彼我。角立門墻。猥以釋
氏為異端。夫孔孟之所謂異端。豈釋氏哉。葢釋有
五戒。猶儒有五德。其似是而非者。謂之異端。儒之
異端。猶釋之外道。故孔子所攻者。心逆而險。言偽
而辨。行僻而堅。順非而澤。記醜而博。乃鄧柝尹何
少正卯之流。而老聃則目為猶龍。伯夷柳下惠。則
稱逸民。至宰嚭問道。獨指西方聖人。夫老聃即迦
蘭仙人之類。而夷惠則捨國太子忍辱菩薩也。豈
孔子之所謂異端乎。孟子所闢者。無父無君。鄉愿
亂德。乃惰四支。縱耳目。好貨財。私妻子。不顧父母
之養。正楊氏為我之賊也。非以辭榮養生為無父
也。饔飱並耕。桐棺布被以市恩天下。譽則歸己。毀
則歸人。正墨氏兼愛之巧也。非以遁世修性為無
君也。故庚列莊慎。清靜虗無。與孟子同時。不聞有
訾議。而伯夷柳下。且為清和之聖。於陵仲子匡章
徐夷。猶欲倚門墻則招之。則孟子異端。豈釋氏之
謂乎。昔上古神人。吸風飲露。乘雲氣。御飛龍。遊乎
四海之外。使物不疵癘而年穀熟。即儒傳之無懷
葛天。而釋教所謂梵仙也。夏商以上。神靈鬼物之
事。顯著甚多。周穆之日。化人乃來。遺像於石。至秦
世復見。由余識焉。故顏淵不飲酒。不茹葷。孔子謂
祭祀之齋。非心齋。莊子生不布施。死何含珠為。施
於人而不不忘。非天布也。即不住相布施之義。而
隱几喪偶。偕來忘我。魚樂蝶夢之類。直是不語禪
機。指頭參話。與柱拂舉棓何異。然則孔孟以前。曷
常無釋教哉。若漢明求像。白馬西來。特流通貝文
之始耳。今觀四十二章經曰。人事天地鬼神。不如
孝其二親。二親最神。又曰。六情已具。生中國難。奉
佛道。值有道之君難。其理初不悖忠孝。迨魏晉以
還。崇奉既廣。其徒不純。不能闡揚大道。專以因果
報應。供養布施。恫愒人主。聚斂財寶。至唐世益甚。
於是姚元之有外求之論。韓昌黎有迎骨之諫。要
亦正教中刮磨淘汰之助矣。特其附會孔孟。指斥
異端。不能無文士之習焉。而後之腐儒。遂相牽引
以為扶翼道學之盟主。嗟乎。夫所謂道學者。豈有
外於明心見性哉。今即金剛一經言之。無我相人
相眾生相壽者相。即喜怒哀樂之未發也。一切眾
生。我皆令入無餘涅槃而滅度之。即欲立欲達我
道一以貫之也。應無所住而生其心。即致知止善
之學也。是法平等。無有高下。即天命之性也。實無
我法。無法可說。即率性之道也。聞是章句。受持讀
誦。為人解說。即修道之教也。如如不動。即上天之
載。無聲無臭也。非相之相。即易之無極。而不住相。
即乾元用九之用也。種種福德果報。即禎祥妖孽
之理。與湯誥福善禍淫。洪範休徵咎徵也。故屠緯
真曰。儒與仙佛。其理實一。而造用成就。微有不同。
予謂究竟亦無不同也。孔子曰。朝聞道夕死可矣。
此實究竟之理。而性與天道。特罕言之。葢可以心
得而不可以言傳。非鄙薄而外之也。所以宋世大
儒。言道者。往往取資義學。周程張朱蘇陸黃秦。皆
所不免。而近世為尤甚。然近世儒者多以名為累。
必陰資其說而陽避其名。且操戈焉以掩葢其竊
取之陋。嗚呼。我不知何以為母自欺也。數百年來。
惟管東溟先生一人。獨明目張膽言之。而天下卒
未敢有昌明之者。則何也。非盡儒之彼見不銷。而
亦由於釋之自晦其教也。葢譯之宗與教。猶儒之
率與修。誠與明。不可偏廢。而今之釋者好言宗旨。
<pb n="328"/>
不屑教品。乃浮慕乎頓悟成佛之易。而不知實修
實行。於是儒者愈疑其說之空虗誕遠而不可合。
此道之所以不明也。發。書生耳。烏敢言道。顧常奉
教先人。不肯以名實自遁。幼年讀性理諸書。中歲
亦窺釋典。皆不能有所得。近自蟬蛻遊都。始簡筆
墨。稍親鹿苑。縱觀象教。深信此道實出一源。而其
所異者特威儀動作。語言文字間耳。夫威儀動作。
乃理道之粗跡。而語言文字。亦風土之異音。苟得
其精。何必以粗跡為表見。苟見其同。何必以異音
為真假。每見近世法喜皈依。必以離家出俗為異。
夫難提尊者。道玄居士。豈盡離家出俗乎。但得五
戒精。意。何處非最上菩提。又見近世支那撰述。必
以梵義方言為體。夫白馬四十二章。青牛五千餘
文。豈盡梵義方言乎。但合迦文真旨。何妨我用我
法。故余於此。直將最淺近語。敷演真諦。務使雅俗
共賞。儒釋參同。庶幾稍符廣為人說之教。以彰明
大道同源之理云爾。

<other>附記</other>
（發）竊意。此豈亦三生石上一公案耶。葢予生平惟
好古。無他長。尤敬佛書。深信此種道理。天壤間實
實有之。心性中實實具之。顧惑溺舉業家。雕蟲蠹
楮。虗靡四十餘春。如一吷也。辛丑歲。嘗夢高山絕
壁間有石像幅巾袈裟朱履者。仰視之。輙自喜為
前世因。傍揭聯句曰。胸含萬嶺千秋雪。目送長江
一片雲。覺而異焉。自是頗有問徑蔗園意。因爾焚
棄筆墨。為玄水之遊。放袋叉手。實自還其本來也。
無何浪迹京邑。又復十載。幸奚囊中。南華一帙。宗
鏡一卷。不致放廢。時從塵氛喧會之側。展閱一二。
真不啻清涼散蕩滌心胸矣。及見諸世故。升沉得
失。儵忽遷變。人情𡾟險。同於芒刃。益深省悟。歸而
杜門息慮。遂多暇日。乃以金經課誦。修嗣續因。則
又恒苦目疾。每學禪坐冥接。或於夜分晨清。理會
大意。竊見其中前後層次。極有淺深照應。章法段
落。直與儒書不異。不知何故從來注疏。零碎疊複。
茫無貫串。因以己意。試為疏之。初亦非欲問世。不
意一二月間。屢感異夢。如佛像天書星斗雲漢。及
彩筆雕墨。贈買扇籍等事。凡數十見。甞一夕三四
夢稍合瞑。即形僧佛異像者。於是不禁自驚。自疑
曰。豈比鹵莾杜撰。果有當于密諦乎。何遂煩幽貺
若此。自是更覓諸家舊德疏論。及各譯原本證之。
不意杜撰所見。亦時時頴露於前人。特相沿成說。
不肯離窠脫臼。而三世因緣。則直與彌勒偈符契。
於是遂不自揣。張膽而言。謬成章句。然猶未敢孟
浪災梨也。九月朔且。以筵卜之天及大士。得吉。既
望又以龜卜之神。得從。十一月朔。又有恒修長老。
為予跪請大悲。籤得句云。夢中說夢獲多才。身外
浮名總莫猜。水遠山遙難駐足。貴人一指笑顏開。
葢予於沉迷說海之際。得破疑城。而直出者。實始
正眼夢中說夢之句。不意佛語首及之。婉如面命。
更可異也。於是率爾授梓。究未決其孰為莊生孰
為蝴蝶矣。恒修。南昌人。行脚禾中。冬夏不著芒鞵。
人號赤脚和尚。近歲募修三塔寺大悲閣鐘樓。里
人多敬信之。癸丑。又屬修天寧佛閣。師以鐘樓未
完。有待也。七月大風。佛閣東倚欲頹。里人急呼匠
搘之。尚未用力。是夕師禪坐閣中。至夜分異香黂
[鬱-山+止]。如數百人邪許者。柱斗間。格格有聲。心知為神
助也。閉目不動。迨天明起視。則東西皆中繩矣。惟
南北尚稍倚。明日師為予言之。里人皆知佛閣之
神牮。而不知師坐其中也。師亦不與人言。葢實修
功行者。
旹
康熈十有二年歲在癸丑仲冬南至之七日智普又
<pb n="329"/>
識

<other>章句</other>
經曰。聞是章句。為人演說。葢章句者。演說之要領也。
故諸經皆有品分。章句明別。學人易於尋伺。獨此金
經文義奧衍。而昭明分第。又非章句之真。故人多異
解。茲特正之。
通序
（法會因由分前半段　凡二十九字）。
別序
（法會因由分後半段　凡四十二字）。
正宗
經一章。言如來法也。無相為心法。布施為行法。
若見非相之相。為如來實法。
（善現啟請分　大乘正宗分　妙行無住分　凡四百六十字）。
說經之一章。言信如來法者。以不取無得為實。
應首章心法也。
（正信希有分　無得無說分　依法出生分　一相無相分　莊嚴淨土分　無為福勝分
　尊重正教分　凡一千一百三十二字）。
說經之二章。言持如來法者。以般若布施為實。
應首章行法也。
（如法受持分　離相寂滅分　持經功德分　凡一千一百二十二字）。
說經之三章。總言信持如來法者。有非相之果。
以應首章見如來實法也。
（能淨業障分　凡二百零七字）。
說經之四章。言佛法無我。即如來法也。
（究竟無我分　一體同觀分　法界通化分　離色離相分　非說所說分前半
　凡一千二十七字）。
說經之五章。言眾生法平等。即佛法也。
（非說所說分後半　無法可得分　淨心行善分　福智無比分　化無所化分
　凡三百六十九字）。
說經之六章。言如來無相。亦非無相也。
（法身非相分　無斷無滅分　不受不貪分　凡三百七字）。
說經之七章。言佛無法相亦無非法相。遂言古
偈以結之。如來實法全矣。
（威儀寂靜分　一合理相分　知見不生分應化非真分前半　凡四百二十一字）。
流通
（應化非真分後半　凡四十四字）。
全經正文。凡五千一百六十字。
讀法
凡語意。截然可斷者。為句。（點在字傍）或語意趨下。語
氣相聯而句長。姑作分斷者。為讀（點在字下音逗）。
凡全經宗旨。前後相應要句。用●。眼目用<img n="X/X25p0293_01.png"/><rubynote t="【圖】"/>◎。
各章語意。趨重要句眼目。用◎。立言分別處。用
<img n="X/X25p0293_02.png"/><rubynote t="【圖】"/>。逐段義理初見處。用○。遂句中著意。字眼不
可忽處。用<img n="X/X25p0293_03.png"/><rubynote t="【圖】"/>。
凡佛語與須菩提語轉換處。用﹂。
（以上<img n="X/X25p0293_04.png"/><rubynote t="【圖】"/>務為標題醒眼方便。人尋伺要領。非同文士評隲浮華之例。讀者鑒之）。

No. 488
<sarticle>金剛般若波羅蜜經郢說</sarticle>嘉興智普居士　徐發　詮次

<other>標名</other>
金剛般若波羅蜜經（般音撥若音惹）
金。西方之精。剛。堅也。般若。梵義智慧也。波羅蜜。梵義彼岸。猶言至極處。此
經宗旨。言人心有至堅之智慧。皆可以造道而至于極也。葢人心清淨。原
有真慧。但為物欲所蔽。于是識蘊萌生。不得見道。若能空諸相而生于忍。
如其真慧。歸諸清淨。則離此到彼。離塵作佛矣。
<talk>通序</talk>
如是我聞。一時佛在舍衛國祗樹給孤獨園。與大比丘眾千二百五十人俱
（比去聲凡比丘之比皆倣此）。
通序。晉釋道安所定。昭明總下文為法會因由分。按釋迦譜云。佛將涅槃。
六群比丘問。結集法藏。一切經初。安何等語。佛曰當安如是我聞。一時佛
<pb n="330"/>
在某處。而說是經。因凡經皆有此起。故以為通序也。今從之。如是我聞。猶
言如此者乃我所聞。我。集經者自我也。譜云阿難。佛。釋迦牟尼佛。梵義覺
也。有自覺覺人二義。舍衛。國名。其國太子名祗陀。常舍所種樹之園興長
者須達拏。給養孤獨貧人。故名祗樹給孤獨園。比丘。梵義有怖魔淨戒乞
法乞食等義。大比丘。德高行修之稱。千二百五十人。統言一時所聞佛說
法之眾。有如此。釋譜鑿鑿有其目。不必泥。總見此經乃眾所共聞。非私撰
耳。
<talk>別序</talk>
爾時世尊食時。著衣持鉢。入舍衛大城乞食。於其城中。次第乞已。還至本處。
飯食訖。收衣鉢。洗足已。敷座而坐（飯食之食去聲）。
別序。亦道安所定。專序祗園一時演法之由。故謂之別序。世尊。舉世所尊
仰者。崇稱佛也。食時。當食之時。佛法過中不食。此午前也。衣。僧梨衣。鉢。所
以貯食。次第乞。沿門乞。不擇貧富也。飯食。重造飯以食。所以蠲潔也。敷座
而坐。垂衣於座。結趺而坐。即禪坐也。言此以見佛之行住有節。儀容有度。
皆清淨持戒之相也。
<other>正宗</other>
凡佛說起至經義盡。謂之正宗。亦道安所定。諸經皆然。後人以經義深長。
文句繁衍。學人難於理會。乃有品分之分。故昭明於此經。作三十二分。不
過約取每段大意。標出四字。以便學人尋伺。原非章句。即天親菩薩二十
七疑之例。特稍集其要耳。予見後人依傍二家太過。轉展誤謬。由於貪求
實義。不辨語脉虗神。不知淺深要歸所在。故十七分後。問語重複。而解者
遂多穿鑒。不知經文明曰聞是章句。為人解說則此經中。原自有章法句
法。有章法句法。則必有起伏段落。淺深層次。所謂語脉虗神。正實理之門
戶也。誰能不由門戶而見堂奧者乎。予是以據本文之起伏段落。次為八
章。究實理之淺深層次顯出三世一法。庶幾初學者尋門得路。然後登堂
入室。不致竄越徑竇。庶有稗于詮解焉。若乃禪宗頓悟。一語半偈。便了生
死。誠無藉此老婆子矣。
時長老須菩提在大眾中。即從座起。偏袒右肩。右膝著地。合掌恭敬而白佛
言。希有世尊。如來善護念諸菩薩。善付囑諸菩薩。世尊。善男子善女人。發阿
耨多羅三藐三菩提心。應云何住。云何降伏其心。佛言善哉善哉。須菩提。如
汝所說。如來善護念諸菩薩。善付囑諸菩薩。汝今諦聽。當為汝說。善男子善
女人發阿耨多羅三藐三菩提心。應如是住。如是降伏其心。唯然世尊。願樂
欲聞。（長上聲降平聲樂入聲）。
此一節。問答初機莫逆之概也。長老。尊德之稱。須菩提。長老之名。梵義曰
善見。亦曰善吉。亦曰空生。袒肩。膝地。合掌。釋儀也。希有世尊。世所無有之
尊德也。如來凡佛至極之號。真性自如。隨化而來。謂之如來。按佛本是如
來轉化也。須菩提所問如來之號。實指過去如來言。故下文復以見如來
正答其問也。護。愛護也。念。顧念也。故偈曰。加彼身同行。付。未得者付之。囑。
已得者堅之。故偈曰。不退得未得。菩薩。梵義未入聖位之賢者。善男子。即
比丘。善女人。即比丘尼。阿耨多羅三藐三菩提。梵義無上正徧正覺。無上。
即無尚。莫以加也。正。不邪。徧。不隘。正覺。至正之智慧性。發此心。即修道之
心。住。安住。猶言究竟歸棲之地。降伏。制之使不放逸。葢心為萬善之根。亦
為萬識之使。得其制。則為聖為佛。失其制。則為業為小人。為聖為佛。即究
竟歸棲之地矣。善哉善哉。讚歎之詞。如汝所說。如汝所問如來法也。諦。審
也。當為汝說。當以如來法為汝說也。如是住。如是降伏。先為虗詞。如其所
問應之。以見一一分辨也。唯然。應諾之聲。願樂欲聞。志所慕而心所喜之
欲聞也。敘此以見佛之善教。須菩提勤學之意。
佛告須菩提。諸菩薩摩訶薩。應如是降伏其心。所有一切眾生之類。若卵生。
若胎生。若濕生。若化生。若有色。若無色。若有想。若無想。若非有想非無想。我
皆令入無餘涅槃而滅度之。如是滅度無量無數無邊眾生。實無眾生得滅
度者。何以故。須菩提。若菩薩有我相。人相。眾生相。壽者相。即非菩薩（相去聲後同）。
此一節。正答降伏其心也。摩訶薩。梵義大菩薩。一切眾生。指下九種。卵。胎。
濕。化。皆以四大五陰和合而成。謂之欲界天。離欲界。但有色而已。謂之色
界天。離色。謂之無色界天。又有空無處。識無處。二天。謂之有想天。又無所
有處。謂之無想天。又有頂一天。謂之非有想非無想天。以有細想而無粗
想也。愚按梵義如此。不敢強解。然以理推之。竊謂佛法惟心。心之靈明。不
生不滅。非儒家所謂形質之心也。故心之所見有清濁粗細。即有色想有
無等天。而眾生之心入某天者。即為某天之眾生。故釋典所言天人。鑿鑿
有相。天人不淨。亦墮惡道。所以同稱眾生。竝資佛度也。無餘涅槃。梵義謂
煩惱既盡。五陰亦滅。但有真常自性曰涅槃。并真常亦無可證。曰無餘涅
槃。滅是去其識蘊。度是脫其生死輪迴。圓覺所謂有性無性。皆成佛道也。
葢佛法慈悲。以度生為用。見眾生現在瞬息。過去業報無窮。現在救濟。不
如向後超度之恩深。故儒家以博施濟眾為聖功。而佛家以無餘涅槃為
<pb n="331"/>
廣大。所見有不同耳。實無眾生得滅度者。言此滅度之真性。本眾生所自
具。不假造作。我亦隨順真性化度之。初無功用。故雖度盡眾生。而不見為
度生。若見為度生。即是著相。非菩薩矣。四相。該上九種在內。對我而言謂
之人。眾生皆是也。所憎惡者謂之眾生。所樂慕者謂之壽者。廣而言之。則
六道為眾生。諸天為壽者。約而言之。則賢愚愛憎而已。然此本所以答降
心。而言度生空相者。葢度生為降心之功用而空相即降心之真體。非空
相不足以見降心之自成。非度生不足以見降心之成物。成己成物。總為
一心之量。即體即用。乃為第一之常。故偈曰。廣大第一常。其心不顛倒。利
益深心住此乘功德滿。葢下文所謂無住布施。即度生無相之心。而推之
修行也。非有兩層。故曰功德滿。
復次須菩提。菩薩於法。應無所住行於布施。所謂不住色布施。不住聲香味
觸法布施。須菩提。菩薩應如是布施不住於相。何以故。若菩薩不住相布施。
其福德不可思量。須菩提。於意云何。東方虗空可思量不。不也。世尊。須菩提。
南西北方四維上下虗空。可思量不。不也世尊。須菩提。菩薩無住相布施。福
德亦復如是不可思量。須菩提。菩薩但應如所教住（行去聲不上聲）。
此一節。正答應云何住也。法本無住。上言無相。其義盡矣此特因空生有
應住之問。故即以無住為住答之。正佛理之圓玅也。其義實與儒家止善
相近。故先言降伏而後言應住。亦如儒理先明親而後止善。然須菩提問
則先住而後降者。問者疑義未柝。答者條理必貫耳。復次。又言也。文勢相
連而別起一義也。後凡言復次。例皆倣此。法。佛法也。行。功行也。佛法雖止
一心。而必見諸行事。則布施而已矣。布施所該甚廣約而言之。則一施財。
二施法。三施無畏。合而言之。則滅度眾生。即布施也。但上以心言。故曰無
相。此以行言。故曰無住。其理一貫。色聲香味觸法。謂之六塵。亦曰六識。六
識起于六根。即眼耳鼻舌身意。言凡為六根所感。一切布施。此正不住相
布施也。然布施似于損己利物。故凡人不能無相。不知此不住相布施者。
其果為福德。如四維上下虗空之不可思量。則布施無相。福德亦無量矣。
人奈何不為修行哉。故又呼須菩提而告之曰。菩薩但應如所教住。葢以
無住為住。乃真住也。實總結上文兩節之意。但文氣似貼應無住布施上。
此亦佛語靈妙處。讀者勿以文害義。庶為得之。
須菩提。於意云何。可以身相見如來不。不也。世尊。不可以身相得見如來。何
以故。如來所說身相。即非身相。佛告須菩提。凡所有相。皆是虗妄。若見諸相
非相。即見如來。
此一節。正答如來法也。葢空生首問如來善護念付囑。其意本問佛法。特
以佛因地有如來之號。故稱如來。佛亦即因地如來法應之。故全經所稱
如來。皆屬過去之化身。佛乃如來之應身。屬現在。現在有身相。過去無身
相。其理甚易曉。佛正欲於淺近處引入妙義。乃即境而呼空生以問之。曰。
可以身相見如來不。身相。化身之相也。過去即滅。故空生遂以實對。而却
引如來所說身相即非身相為證。則空生意中。亦自有別領會矣。故佛亦
乘機而正告之耳。如來所說。意是當時有此傳習之說。空生引以為證。若
謂如來即佛不必分別。則此經專以三世異相之疑。統歸一相。皆無從領
會矣。觀此則空生意中亦未常以佛與如來混作一人。此章為泛問因地
如來法。不必疑矣。凡所有相。皆屬虗妄。此正空相之實理。佛法之大源也。
葢佛法以一心之靈。不生不滅。亘古不斷。故百年旦暮。形骸如寄。凡所有
相。皆六根六塵。為無明識蘊所熏染。則今現在雖有身有相。與過去之無身
無相。訖何異乎。故曰皆是虗妄。然而形骸塵識之外。自有真性。乃實相也。
實相無相。即為法相。但凡人執相。故不能見法相。若能空諸相。則法相見
矣。故又曰。若見諸相非相。即見如來。就眼前淺近。引入深義。以究無相宗
旨。而即以完空生發問之意。正佛機之妙。文義雙絕者也。故偈曰。分別有
為體。防彼成就得。三相異體故。離彼是如來。三相。應身。化身。法身也。有為。
即指身相。須菩提謂不可以身相見。猶有過去現在之見。故曰三相異體
故。若泯三相之異。則見非相之相。即見如來。故曰離彼是如來。偈語甚明。
今人多誤解。
右經一章。言如來法也。無相為心法。布施為行法。若見非相之相為如
來實法也。
發謂金剛般若波羅蜜經之目。本佛所自名。經文可見。然方在演說之
始。而遂謂此經。於理未合。故先德多疑之。訖無定論。予觀楞嚴論諸實
義盡。文殊亦請如何奉持。佛遂唱經目。後又言天獄諸趣。及奢摩他魔
事。皆推廣餘義。故溫陵以結經分助道分別之。今此首三節。實盡宗旨。
末後說出見如來。尤有祖述憲章之意。以後反覆辨論。總不出此。故稱
是經。顯有了義。予因分此為經。亦溫陵之意也。
須菩提白佛言。世尊。頗有眾生得聞如是言說章句。生實信不。佛告須菩提。
莫作是說。如來滅後。後五百歲。有持戒脩福者。於此章句。能生信心。以此為
實。當知是人。不於一佛二佛三四五佛而種善根。已於無量千萬佛所。種諸
<pb n="332"/>
善根。聞是章句乃至一念生淨信者。須菩提。如來悉知悉見是諸眾生。得如
是無量福德。何以故。是諸眾生無復我相人相眾生相壽者相。無法相。亦無
非法相。何以故。是諸眾生。若心取相。則為著我人眾生壽者。若取法相。即著
我人眾生壽者。何以故。若取非法相。即著我人眾生壽者。是故不應取法。不
應取非法。以是義故。如來常說汝等比丘。知我說法知筏喻者。法尚應捨。何
況非法。須菩提。於意云何。如來得阿耨多羅三藐三菩提耶。如來有所說法
耶。須菩提言。如我解佛所說義。無有定法。名阿耨多羅三藐三菩提。亦無有
定法。如來可說。何以故。如來所說法。皆不可取。不可說。非法非非法。所以者
何。一切賢聖皆以無為法而有差別。
此一節。言信心以不取為實也。言說章句。總指經文。然空生意自偏在非
相之相即見如來上。葢猶恐眾生疑不能見也。實信。深信此般若可以見
如來也。後五百歲。據梵義有五五百歲。此後五百歲。乃末世法壞之際。故
偈曰惡世。持戒。修福。與信心為實。有戒定慧三意。其次序如是耳。善根。不
貪不瞋不癡也。淨信。清淨無相之信也。悉知悉見。佛心感通也。佛答之意。
謂此法之實。豈難信乎。雖彼惡世。尚有信者。但此信者。必種善根已久。故
能清淨其信。有無量福德。何也。葢信以不取相為實也無相。不惟無四相。
而且無法相。無非法相。葢法即四相。四相即法。原無二體。故有法即有四
相。若曰無法則四相之障。更何盡乎。所以法與非法。皆不應取。譬如渡者
捨筏法之所以應捨也。然非筏何以得渡。則非法又豈可取乎。此信心之
所以清淨為實也。一切賢聖。學佛已到未到之謂。即下四果及佛與菩薩。
皆以無為法而有差別。言賢聖差別。等級雖多。而總不出無為法。佛意又
謂。信心者何以不應取法乎。葢法本無有定名也。何不即思如來之所得
與所說安在乎。須菩提乃以佛所說之義推之。而知如來法果不可取。不
可說。且原無法。原無非法。且不惟如來為然。而一切賢聖。高高下下皆然。
則信心者以不取為實。又何疑乎。
須菩提。於意云何。若人滿三千大千世界七寶以用布施。是人所得福德。寧
為多不。須菩提言。甚多。世尊。何以故。是福德即非福德性。是故如來說福德
多。若復有人於此經中受持。乃至四句偈等。為他人說。其福勝彼。何以故。須
菩提。一切諸佛及諸佛阿耨多羅三藐三菩提法。皆從此經出。須菩提。所謂
佛法者。即非佛法。
此一節。言不取之報。三千大千。言世界之多。七寶。謂金。銀。琉璃。珊瑚。碼碯。
真珠。玻黎。然釋迦譜所謂七寶具足。又一金輪。二白象。三紺馬。四神珠。五
玉女。六主藏臣。七主兵臣。不必泥也。上言不取信心。乃貪絕也。故以七寶
布施之福較量。從其類如無相不住福報。以虗空較量。各有深意。是福德
即非福德性。言本無求福之心。亦不取意。如來說福德多。就世人所見言。
然不貪能捨福德報之。原是實理。諸經說因果。皆是此意。但佛語不著一
邊。此經。指前問答如來法一章。葢佛因過去逢事如來。今為弟子演說者。
實如來法也。故尊而名之為經。前此須菩提只認是佛說。故但曰章句。自
此以後。須菩提亦稱經矣。曰。當何名此經。曰。甚深經典。語氣可見。四句偈。
一切有為法四句也。此偈實該佛法之全體。相傳古偈。人人稔知。故特於
末後出之。乃至四句偈等。分明自首至尾之謂。一切諸佛即一切賢聖之
意。要見一切賢聖。皆以無為為體。而皆從此經出。則此經以非法為法。其
理貫矣。佛語前後照應。脈絡分明。但縈迴紆折。出沒無迹。故不易曉耳。
須菩提。於意云何。須陀洹。能作是念。我得須陀洹果不。須菩提言。不也。世尊。
何以故。須陀洹。名為入流而無所入。不入色聲香味觸法。是名須陀洹。須菩
提。於意云何。斯陀含。能作是念。我得斯陀含果不。須菩提言。不也。世尊。何以
故斯陀含。名一往來而實無往來。是名斯陀含。須菩提。於意云何。阿那含。能
作是念我得阿那含果不。須菩提言。不也。世尊。何以故。阿那含名為不來。而
實無不來。是故名阿那含。須菩提。於意云何。阿羅漢。能作是念我得阿羅漢
道不。須菩提言。不也。世尊。何以故。實無有法。名阿羅漢。世尊。若阿羅漢作是
念我得阿羅漢道。即為著我人眾生壽者。世尊。佛說我得無諍三昧。人中最
為第一。是第一離欲阿羅漢。世尊。我不作是念我是離欲阿羅漢。世尊。我若
作是念我得阿羅漢道。世尊則不說須菩提是樂阿蘭那行者。以須菩提。實
無所行。而名須菩提是樂阿蘭那行。佛告須菩提。於意云何。如來昔在然燈
佛所。於法有所得不。不也。世尊。如來在然燈佛所。於法實無所得。須菩提。於
意云何。菩薩莊嚴佛土不。不也。世尊。何以故。莊嚴佛土者。即非莊嚴。是名莊
嚴。是故須菩提。諸菩薩摩訶薩。應如是生清淨心。不應住色生心。不應住聲
香味觸法生心。應無所住而生其心。須菩提。譬如有人。身如須彌山王。於意
云何。是身為大不。須菩提言。甚大世尊。何以故。佛說非身是名大身。
此一節。言信心以無得為實也。須陀洹。梵義入流。謂斷三界見惑已盡。可
入聖流也。斯陀含。梵義一來。謂斷欲界九品思惑中。前六品已盡。後三品
尚在。須更來欲界一番受生也。阿那含。梵義不來。謂九品俱盡。更不來欲
界也。阿羅漢。梵義。無學。謂斷色界無色界思惑俱盡。更不受三界生死。無
<pb n="333"/>
法可學也。無所入。無不來。無往來。無所得。只無相一意。無諍。不惱也。謂不
起眾生之煩惱。三昧。梵義正持。謂任緣一境。守正持之。離諸邪妄。故為入
定之正法。人心煩惱。皆自欲起。故得無諍三昧者。謂之離欲阿羅漢。阿蘭
那。梵義寂靜。亦云無事。即無諍意。莊嚴佛土。言恭敬佛相也。葢心上以佛
土為莊嚴而恭敬之。即是著相。非真莊嚴。故偈曰。非形第一體。非嚴莊嚴
意。清淨無相。為第一體。譬如。取喻也。以明非實說。須彌山。釋典謂四天下
之中。日月所環繞。王。尊稱。佛法不分有色無色有想無想。皆謂眾生。故有
獅王蛤王樹王鵞王等名。佛意承上文。一切賢聖皆以無為法而有差別。
乃須菩提所知也。故以諸佛品地歷歷問之。自四果而上至于如來。自如
來而下至于菩薩。精之則為菩提。粗之則為佛土。皆不可以作念有得。于
是總而結言之曰。是故須菩提諸菩薩摩訶薩。應如是生清淨心。不取。即
清淨心。葢因諸菩薩實無所得如此。故不當有取。不住聲香味觸法。即是
清淨。無所住而生其心。即是生清淨心。特恐人疑別有所謂清淨心。故復
以經中不住無住。盤旋束定。而又以生其心。繳出能生信心之章旨。真天
地至文也。山王一喻。總是不取無得意。而是名大身。又非真無取。故偈曰。
如山王無取。受報亦復然。言雖受報而無取。則非無報可知。今人因昭明
於羅漢下分截。遂將清淨不住。單頂莊嚴。而上文種種。無處安頓。又鑿出
許多疑端。強為過文。甚是支離。
須菩提。如恒河中所有沙數。如是沙等恒河。於意云何。是諸恒河沙。寧為多
不。須菩提言甚多。世尊。但諸恒河。尚多無數。何況其沙。須菩提。我今實言告
汝。若有善男子善女人。以七寶滿爾所恒河沙數三千大千世界以用布施。
得福多不。須菩提言。甚多世尊。佛告須菩提。若善男子善女人。於此經中。乃
至受持四句偈等。為他人說。而此福德。勝前福德。復次。須菩提。隨說是經。乃
至四句偈等。當知此處。一切世間。天。人。阿修羅。皆應供養。如佛塔廟。何況有
人盡能受持讀誦。須菩提。當知是人。成就最上第一希有之法。若是經典所
在之處。則為有佛。若尊重弟子。
此一節。言無得之報。而遂以第一希有。啟下文受持實相之義也。恒河。即
浲河。梵語多耨河。譯者轉音。今北人亦轉為渾河黃河。以其沙數為河之
數。又以諸河之沙數為三千大千世界之數。七寶滿之。甚言七寶之多耳。
亦見無可取之象。葢借喻義。故下又以實言告汝別之。無得。亦貪絕。故亦
以七寶布施較量而勝之。復次以下。又言此經之勝。葢不唯福德勝于財
寶布施。而又能成就最上第一希有之法。則豈徒信心而已。更當知所以
供養尊重也。隨說。隨舉一二義說之。天。諸天。人。世人。阿修羅。果報最勝。勢
力無畏。能攝持世界。與天帝爭權。但瞋性最重。故次於天人。却能為佛護
法。此種有胎卵濕化四生。盡能讀誦。盡始盡終而讀誦之。最上。諸乘之上。
第一。諸法第一。希有。世界所少。復次以下。正言一念淨信實相。此經隨舉
一二義說之。一切天人阿修羅皆供養如佛塔廟。況其人能盡始盡終而
讀誦者。必能成就最上第一希有。則淨信若是豈不宜哉隱然逼出下章
奉持之問矣。若是。猶言如是。即指上言成法受報如是。故此經不惟誦說
當敬。即非誦說之時。而安置所在之處。亦如有佛所在。當以弟子事師之
意尊重焉。此正教人信心之實也。若尊重弟子。言若弟子之尊重本師。倒
裝文法如不也世尊一例。釋典極多此種文句。所謂釋教用逆也。舊說謂
如佛之敬高第文殊普賢等。謬甚。供養說法之人。尊重說法之地。兩意實
一貫。
右說經之一章。言信如來法者。以不取無得為實。應首章心法也。
愚按經文。本曰我為汝說。又曰聞是言說章句。又曰如我解佛所說義。
又曰不能解我所說。前後不一而足。要見佛之所謂是經。原是崇奉如
來祖述之意。而非自謂所說也。法不憍上。儒釋一理。今人學佛之心。豈
不曰佛語即經乎。要之佛意原有不同。故前稱是經。而後稱所說。亦如
儒家稱引堯舜詩書之例。茲予於信心問後。別為說經。亦以明佛尊法
自謙之心耳。
爾時須菩提白佛言。世尊。當何名此經。我等云何奉持。佛告須菩提。是經名
為金剛般若波羅蜜。以是名字。汝當奉持。所以者何。須菩提。佛說般若波羅
蜜。則非般若波羅蜜。是名般若波羅蜜。須菩提。於意云何。如來有所說法不。
須菩提白佛言。世尊。如來無所說。須菩提。於意云何。三千大千世界所有微
塵。是為多不。須菩提言。甚多。世尊。須菩提。諸微塵。如來說非微塵。是名微塵
如來說世界非世界。是名世界。須菩提。於意云何。可以三十二相見如來不。
不也世尊。不可以三十二相得見如來。何以故。如來說三十二相。即是非相。
是名三十二相。
此一節。言奉持以般若為實也。般若。即上文第一希有之法。葢佛法以智
慧為根本。道神足經云。般若波羅蜜。是諸佛之母。故又名第一波羅蜜。凡
人修行。須先照了本性無物。一切無明識蘊。皆為後起之塵網。然後可以
空諸相。積功行。猶大學以致知格物為先事。能致知。然後知止而能得。儒
<pb n="334"/>
有知行。釋有解行。其理一也。般若即解耳。此經專教人以智慧空諸相。而
空諸相。即是智慧。若一著意。便屬有相。故又曰則非般若波羅蜜。是名般
若波羅蜜。然既已立此名義矣。而又若不必有此名義。恐人疑惑。故下遂
以如來無說證之。而以微塵世界三十二相騐之。要見般若之理如此。則
奉持者當何如乎。微塵世界。形相也。佛真性中一切皆空。故山河大地。皆
非實相。空處正是實處。佛法如是。非喻煩惱之謂。三十二相。如來感果法
身之相。法身原非耳目所及。故不可得見。此意亦淺近。然比初問色身見
又進一層矣。言此以見世界微塵佛相。皆無真相。正是般若實相。則能奉
持般若者。其果當何如乎。蓋已逆取較勝身命布施之意也。
須菩提。若有善男子善女人。以恒河沙等。身命布施。若復有人。於此經中乃
至受持四句偈等。為他人說。其福甚多。
此一節。言奉持般若之報。承上言。所謂般若實義如此。故能奉持者。其福
德勝于布施身命。葢布施身命者。但能空身命相耳。彼奉持般若者。能空
微塵世界三十二相。則身命其毫末矣。豈但能布施身命者可及哉。奉持
般若。瞋絕也。故以身命布施較量。亦從其類。或曰。般若何以為瞋絕。凡人
瞋性只起于有身相。空相者無身。身且無之。何物可瞋。玩下忍辱布施。至
于割截身體而不瞋恨。其理自明。故偈曰。苦身勝于彼。希有及上義。苦身
即瞋絕之謂。然希有第一之上義。又能勝之。則知希有義中。已包瞋絕。故
下文以第一忍辱竝論。
爾時須菩提聞說是經。深解義趣。涕淚悲泣而白佛言。希有世尊。佛說如是
甚深經典。我從昔來。所得慧眼。未曾得聞如是之經。世尊。若復有人。得聞是
經。信心清淨。則生實相。當知是人成就第一希有功德。世尊。是實相者。則是
非相。是故如來說名實相。世尊。我今得聞如是經典。信解受持。不足為難。若
當來世後五百歲。其有眾生得聞是經。信解受持。是人則為第一希有。何以
故。此人無我相人相眾生相壽者相。所以者何。我相即是非相。人相眾生相
壽者相。即是非相。何以故。離一切諸相。即名諸佛。佛告須菩提。如是如是。若
復有人得聞是經。不驚不怖不畏。當知是人。甚為希有。何以故。須菩提。如來
說第一波羅蜜。即非第一波羅蜜。是名第一波羅蜜。須菩提。忍辱波羅蜜。如
來說非忍辱波羅蜜。何以故。須菩提。如我昔為歌利王割截身體。我於爾時。
無我相無人相無眾生相無壽者相。何以故。我於往昔節節支解時。若有我
相人相眾生相壽者相。應生瞋恨。須菩提。又念過去於五百世。作忍辱仙人。
於爾所世。無我相無人相無眾生相無壽者相。是故須菩提。菩薩應離一切
相。發阿耨多羅三藐三菩提心。不應住色生心。不應住聲香味觸法生心。應
生無所住心。若心有住。則為非住。是故佛說菩薩心不應住色布施。須菩提。
菩薩為利益一切眾生。應如是布施。如來說。一切諸相。即是非相又說一切
眾生。則非眾生。須菩提。如來是真語者。實語者。如語者。不誑語者。不異語者。
須菩提。如來所得法。此法無實無虗。須菩提。若菩薩心住於法而行布施。如
人入闇。則無所見。若菩薩心不住法而行布施如人有目。日光明照。見種種
色。須菩提。當來之世。若有善男子善女人。能於此經受持讀誦。則為如來。以
佛智慧悉知是人。悉見是人。皆得成就無量無邊功德（解去聲支解之解如是讀）。
此一節。言奉持以布施為實也。趣。向也涕淚悲泣。因聞般若空相。至于世
界身命皆空。故感而生戚。正是須菩提信心實相。後佛語不驚不怖不畏。
忍辱布施等謂。正破此意也。第一希有功德。即成佛也。葢般若實相。即是
非相。般若非相。即是離一切相。離一切相。即名諸佛。非第一希有功德而
何。故佛以如是如是許之。而遂即其涕淚悲泣之意以醒之曰。所謂希有
實相者。必聞是經而不驚不怖不畏者也。何也。葢般若為希有者。非僅能
解而已。必見諸修行也。解則謂之第一波羅蜜。行則謂之忍辱波羅蜜。何
也。非忍辱。不能不住布施。非不住布施。何以成就希有之功德而為佛乎。
歌利。梵義極惡無道。時佛在山中修道。王常出獵。倦寢。王諸妃私來禮佛。
佛為說法。王覺而怒。問佛何名為戒。意佛窺婦人。非戒也。佛答忍辱為戒。
王即割佛耳。佛不動。又割鼻。亦不動。又截手足。亦不動。但見白乳湧出。感
應四天王雨沙飛石。大風拔木。擲于王所。王乃怖畏。長跪懺悔。佛言我心
無瞋。亦如無貪。王不信。即立誓。若真實無恨心。此身平復如故。設是願已。
身即平復。忍辱仙人。大約同此意而不同時耳。兩引皆證無相之實行也。
下乃以正意說應不應。應離相。故不應住。不應住布施。故割截忍辱而無
瞋。可見忍辱為布施之根本。則忍辱波羅蜜。即第一波羅蜜矣。利益眾生。
又是推言布施之實相也。真語。不偽。真性中語。實語。不虗。實理中語。如語。
不變。如義中語。不誑。不異。不欺人耳。即指上忍辱等事。此乃佛過去時事。
恐人不信。故自表其不欺。然仍以如來為號。下又曰如來所得法。無實無
虗。則又兼趨忍辱布施全理。正佛機圓妙。筆墨之靈也。明闇之喻。言實行
如見實理。則布施即般若解行合一也。解行合一。非佛而何。故下遂以則
為如來成就功德。結還須菩提所謂成就第一希有功德即名為佛之意。
而奉持之實相亦完矣。近說于第一波羅蜜。與忍辱波羅密處。分作兩截。
<pb n="335"/>
上下支離。文義遂不貫。
須菩提。若有善男子善女人。初日分。以恒河沙等身布施。中日分。復以恒河
沙等身布施。後日分。亦以恒河沙等身布施。如是無量百千萬億劫。以身布
施。若復有人。聞此經典。信心不逆。其福勝彼。何況書寫受持讀誦。為人解說。
須菩提。以要言之。是經有不可思議不可稱量。無邊功德。如來為發大乘者
說。為發最上乘者說。若有人能受持讀誦。廣為人說。如來悉知是人。悉見是
人。皆得成就不可量不可稱無有邊不可思議功德。如是人等。則為荷擔如
來阿耨多羅三藐三菩提。何以故。須菩提。若樂小法者。著我見人見眾生見
壽者見。則於此經不能聽受讀誦。為人解說。須菩提。在在處處。若有此經。一
切世間。天。人。阿修羅。所應供養。當知此處。則為是塔。皆應恭敬作禮圍繞。以
諸華香而散其處。
此一節。言奉持布施之報而以最上大乘啟下文滅罪得菩提之意也。初
中後。謂一日三時。一日三時以恒河沙等身布施。極言布施之多耳。然此
亦非誕語。只要善理會。假如出一言。發一語。但是利人。不思利己。便是若
為生民主。及宰官者。起念作一善事。天下蒼生受惠。實有一日三時恒河
沙布施之理。豈必投軀舍身巖。方為身命布施耶。發心菩提。廣運無涯。謂
之大乘。超三乘之上。即大乘亦不能及矣。謂之最上乘發。發此最上乘之
心。故受持讀誦。廣為人說。即可得成就最上乘之功德。荷擔如來菩提法
也。若樂小法者。見解未真。癡性未滅。四相森羅。豈能信奉乎。般若忍辱為
奉持實相。瞋絕也。故皆以身命布施較量而勝之。亦從其類。
右說經之二章。言持如來法者。以般若布施為實。應首章行法也。
復次須菩提。善男子善女人。受持讀誦此經。若為人輕賤。是人先世罪業。應
墮惡道。以今世人輕賤故。先世罪業。則為消滅。當得阿耨多羅三藐三菩提。
須菩提。我念過去無量阿僧祇劫。於然燈佛前。得值八百四千萬億那由他
諸佛。悉皆供養承事。無空過者。若復有人。於後末世。能受持讀誦此經。所得
功德。於我所供養諸佛功德。百分不及一。千萬億分乃至算數譬喻所不能
及。須菩提。若善男子善女人。於後末世。有受持讀誦此經。所得功德。我若具
說者。或有人聞。心則狂亂狐疑不信。須菩提。當知是經義不可思議。果報亦
不可思議。
此一節。總言信持成就及果報也。承上二章言。信心奉持之實義如此。福
報如此。而人猶疑者。則以其癡性未絕也。人心有三毒塵障蔽。轉展相生。
故不能成佛。若貪瞋雖薄而癡性不滅。猶墮邪見外道。世人責報現在。不
知過去未來。總是一性。故報有先後。但見持經信佛之人。未免輕賤。遂多
疑之。此正是癡性種子。故信心奉持者。苟既純熟。而且又能不以現在為
疑。則其人慧力已定。般若已圓。是必真得菩提者。其福果更何可量哉。葢
得菩提。即是佛果。故下遂以供養承事諸佛較量所不能及。而其成就可
知。福德至極可知矣。不能具說。猶如虗空之不可言。狐疑不信。亦與癡為
類。葢持經至此。心行皆純。信持皆空。直是一非相如來。故其果報至于不
可思議。要即取譬虗空之意也。以上說經有三層信持。猶首章有三層實
法。皆解行自然之理。亦聖教自然之序也。分之則淺深各見。合之則究竟
一源。學者能由言相。出離言說。庶為得之。
右說經之三章。總言信持如來法者。有非相之果。以應首章見如來也。
以上三章。語氣段落如是。實理照應如是。細分之。則信心不取。心法中
之解也。其相虗。故以三千大千七寶較勝。三千大千。虗相也。信心無得。
心法中之行也。其相實。故以恒河沙世界七寶較勝。世界。實相也。奉持
般若。行法中之解也。其相虗。故以恒河沙身命較勝。恒河沙身命。虗相
也。奉持布施。行法中之行也。其相實。故以三時身命較勝。三時。實相也。
兩法各結以天人阿修羅皆當恭敬。而心法之恭敬。則曰如佛塔廟。若
尊重弟子。亦虗相也。行法之恭敬。則曰即為有佛。作禮圍繞以諸華香
而散其處。亦實相也。若第三章總言果報。則消滅罪業。虗相也。故曰當
得菩提。亦心法之虗相。供養諸佛功德。實相也。故曰算數不能及。亦行
法之實相。各各雙行。皆兼解行虗實兩義。葢釋之解行。即儒之知行。大
學必先致知而後能修齊治平。中庸必。先慎獨而後能參贊化育。佛法
必先降心而後能不住布施。其理一貫。昭如日月。近者諸家章句不明。
故多誤解。此予特創而辨之。要亦自盡其書寫讀誦廣為人說之勤已
爾。
爾時須菩提白佛言。世尊。善男子善女人。發阿耨多羅三藐三菩提心。云何
應住。云何降伏其心。佛告須菩提。若善男子善女人。發阿耨多羅三藐三菩
提心者。當生如是心。我應滅度一切眾生。滅度一切眾生已。而無有一眾生
實滅度者。何以故。須菩提。若菩薩有我相人相眾生相壽者相。則非菩薩。所
以者何。須菩提。實無有法發阿耨多羅三藐三菩提心者。須菩提。於意云何。
如來於然燈佛所。有法得阿耨多羅三藐三菩提不。不也。世尊。如我解佛所
說義。佛於然燈佛所。無有法得阿耨多羅三藐三菩提。佛言。如是如是。須菩
<pb n="336"/>
提。實無有法。如來得阿耨多羅三藐三菩提。須菩提。若有法。如來得阿耨多
羅三藐三菩提者。然燈佛則不與我授記。汝於來世當得作佛。號釋迦牟尼。
以實無有法得阿耨多羅三藐三菩提。是故然燈佛與我授記。作是言。汝於
來世當得作佛號釋迦牟尼。何以故。如來者。即諸法如義。若有人言。如來得
阿耨多羅三藐三菩提。須菩提。實無有法佛得阿耨多羅三藐三菩提。須菩
提。如來所得阿耨多羅三藐三菩提。於是中無實無虗。是故如來說。一切法
皆是佛法。須菩提。所言一切法者。即非一切法。是故名一切法。須菩提。譬如
人身長大。須菩提言。世尊。如來說人身長大。則為非大身。是名大身。須菩提。
菩薩亦如是。若作是言。我當滅度無量眾生。則不名菩薩。何以故。須菩提。實
無有法名為菩薩。是故佛說一切法。無我無人無眾生無壽者。須菩提。若菩
薩作是言。我當莊嚴佛土。是不名菩薩。何以故。如來說莊嚴佛土者。即非莊
嚴。是名莊嚴。須菩提。若菩薩通達無我法者。如來說名真是菩薩。
此一節。須菩提再問現在佛法而佛言無我法也前此須菩提本問佛法
也。因佛屢稱如來。故疑佛別有法。至此乃即現在善男子善女人而申問。
之佛答一如前說。而但專其指曰。實無有法。又曰一切法無我葢佛至此
纔認如來是我矣。前此空生謂如來即佛。佛則推而遠之。今此空生疑佛
有異。則又親而合之。不即不離。非一非二。正佛機妙用。所以破空生有相
之疑也。故下遂證以然燈授記。當得作佛。則無法即佛法。佛法即如來法。
又何異哉。諸法如義。言諸法如其真性。有儒家率性意。無實無虗。即真性
之體。真性一切皆具。又一切皆空。真性一切無異。則一切法皆是佛法。又
何疑佛與如來有二法乎。此佛法佛字。泛謂學佛之法。然所謂一切法皆
佛法者。但就破疑而言。若論實義。則所謂一切法者亦無相矣。故又曰實
無有法。人身長大。亦是喻意。言一切法為佛法而又云非一切法者。譬如
謂人身長大。非以形相為大。乃以法相為大也。是緊緊繳明上文之意。不
必另作法身實講。方得譬如二字語氣。菩薩亦如是。正答空生所問現在
菩薩。又就譬如之意而申言亦不當作滅度眾生之我見。以合如來無四
相之旨。要見無相故無法耳。文義迴環。上下一貫。不可離說。離說即非此
經真面目矣。莊嚴佛土。亦是著相意。就現在學佛人言。故加我當二字。作
虗語以禁之。葢空生所以重問佛法者。原為現在祗園會上諸菩薩開門
路也。故前既反覆以明實無有法。而此又兩呼菩薩若作是言以正之。良
由諸菩薩看得今日別是一番境界。定與如來不同。皆由我見不淨之故
因我見不淨而遂別求我法。此空生重問之障蔽也。故又明言以結之。曰。
通達無我法者真是菩薩。亦可謂深切著明矣。
須菩提。於意云何。如來有肉眼不。如是。世尊。如來有肉眼。須菩提。於意云何。
如來有天眼不。如是世尊。如來有天眼。須菩提。於意云何。如來有慧眼不。如
是。世尊。如來有慧眼。須菩提。於意云何。如來有法眼不。如是。世尊。如來有法
眼。須菩提。於意云何。如來有佛眼不。如是。世尊。如來有佛眼。須菩提。於意云
何。如恒河中所有沙。佛說是沙不。如是。世尊。如來說是沙。須菩提。於意云何。
如一恒河中所有沙。有如是沙等恒河。是諸恒河所有沙數。佛世界如是。寧
為多不。甚多世尊。佛告須菩提。爾所國土中所有眾生。若干種心。如來悉知。
何以故。如來說。諸心皆為非心。是名為心。所以者何。須菩提。過去心不可得。
現在心不可得。未來心不可得。
此一節。言心無三世之別以明無我法也。葢須菩提所以疑佛有異法者。
由于三世異見也。故以五眼無三世心破之。見障內色而不見障外者曰
肉眼。內外俱明曰天眼。照了諸相曰慧眼。觀機設教曰法眼。普觀法界曰
佛眼。恒河沙世界。甚言眾心之多。然五眼中實有此理。如華嚴會。一毛孔
中皆有一華世界是也。與信心不取章不同。如來悉知若干種心。正五眼
所見也。然其所以能知者。非徒五眼之神通。由于法心與塵心不同。塵心
有過去現在未來之異相。法心無相。故曰不可得。言佛心中清淨一常。不
可得此三種塵心。故諸法如如。總是一法。總是一無法。何必以過去現在
之異。而疑佛與如來有異法乎。故偈曰。依彼法身佛。依。倚著之義。言須菩
提倚著現在報身相一邊。故疑有異。而佛乃倚著法身相為言以破之也。
偈意皆照三世而言。葢須菩提問法因緣。實有三世異見。故佛屢以身相
破之自此以後。更不一而足。熟誦偈句自見。
須菩提。於意云何。若有人滿三千大千世界七寶以用布施。是人以是因緣
得福多不。如是。世尊。此人以是因緣得福甚多。須菩提。若福德有實。如來不
說得福德多。以福德無故。如來說得福德多。
此一節。言無我法福德也。無我法。與不取法同義。故其福德亦勝於七寶
布施。福德無實。亦是無我不取意。不取法。則法愈實。不取福德。則福德愈
多。無我法。正是實法。無我福德。是真福德也。然不言較勝。亦見佛法不自
憍上之意。
須菩提。於意云何。佛可以具足色身見不。不也。世尊。如來不應以具足色身
見。何以故。如來說。具足色身。即非具足色身。是名具足色身。須菩提。於意云
<pb n="337"/>
何。如來可以具足諸相見不。不也。世尊。如來不應以具足諸相見。何以故。如
來說。諸相具足即非具足。是名諸相具足。須菩提。汝勿謂如來作是念。我當
有所說法。莫作是念。何以故。若人言如來有所說法。即為謗佛。不能解我所
說故。須菩提。說法者。無法可說。是名說法。
此一節。合言佛與如來皆無相。而且皆無法可說。結完實無我法之意。葢
上文既明無我法者由于三世一相也。故遂以佛身現在之色相。與如來
法身之相。並列而兩證之。曰我今雖得作佛矣。然所以得成就佛果者。在
此有為之色身能具足。而自顯為佛乎。不乎。葢佛之所以為佛者。原有法
身在。而非此色相之身也。故須菩提遂以不應對。而佛之無我信矣。佛乃
又呼須菩提而問之。曰。如來雖過去不可得見矣。而三十二相。八十種好。
留傳人間。則法相自在也。汝以為如來之法身。果在此諸相之具足乎。不
乎。葢如來諸相。亦相傳應化之相。非真法相也。故須菩提亦以不應對。而
如來之無法相又信矣佛無我。則現在之佛。即過去之如來。如來無法相
則過去如來之法。即現在佛法。安所見為我法者乎。此時佛纔顯言與如
來合一之故。所以破空生重問之疑。故下曰。莫作是念。我當有所說法。此
我法正與前通達無我法者相應。而說法者尚為謗佛。況謂有我法哉其
儆戒空生亦深且切矣。此處并不言福果。尤見佛不自增上之意。
右說經之四章。言佛法即如來法也。
自此以後。諸說謬誤多矣。無論滅度眾生。然燈無得。遠跡相同。即具足
色身。具足諸相。兩問。明明有佛與如來兩號。而說者不分別。況前此三
問相見。皆謂學人得見如來不。今此見下不復有指。是言佛自呈見。故
偈曰。法身畢竟體。正詮色身問也。現在之佛。色身即法身。故曰法身畢
竟體。又曰。以非相成就。正詮諸相問也。如來以非相為宗。則并所謂三
十二相。八十種好之法身。亦非真相矣。故曰以非相成就葢如來為過
去之佛。故以諸相為法身。相雖稍異。而總為法身。則總非不佛。然其所
以成佛者。皆不在此。又非不在此。故曰不離于法身。彼二非不佛。故重
說成就。亦無二及有。下言無法可說。亦兼如來與佛並言。故曰。如佛法
亦然。如。如來也。偈語簡文。率多此例。所說二差別。不離于法界。則豈可
取為說法乎。偈語亦甚明顯。今人多臆猜。總由佛與如來不分別故耳。
爾時慧命須菩提白佛言。世尊。頗有眾生於未來世聞說是法。生信心不。佛
言須菩提。彼非眾生。非不眾生。何以故。須菩提。眾生眾生者。如來說非眾生。
是名眾生。
此一節。言未來眾生法與佛無異也。須菩提既聞佛法與如來法無異。則
過去現在無異矣。而佛言三世心皆不可得。則豈未來亦無異法乎。故又
疑而問之。慧命。猶慧性。前向上言曰慧眼。此向後言曰慧命。葢佛言三世
心不可得。本有結前啟後之機。而空生能悟。故曰慧命。非眾生。言真性與
佛無異。非不眾生。不修真性。便與佛異耳。若能學佛。自空眾生之相。此真
得眾生之性。完眾生之實者。楞嚴所謂根塵同源。縛脫非二也。葢佛法與
儒理。只是一性。此性亘天地而不變。豈以世之久遠而有異乎。故佛答只
就眾生之名號上闡發。而未來不必言。其理自見矣。
須菩提白佛言。世尊。佛得阿耨多羅三藐三菩提為無所得耶。佛言。如是如
是。須菩提。我於阿耨多羅三藐三菩提。乃至無有少法可得。是名阿耨多羅
三藐三菩提。復次須菩提。是法平等。無有高下。是名阿耨多羅三藐三菩提。
以無我無人無眾生無壽者修一切善法。則得阿耨多羅三藐三菩提。須菩
提。所言善法者。如來說即非善法。是名善法。
此一節。言佛本無可得之法與眾生平等以明佛無異之意也。須菩提因
上言眾生非眾生。然則佛豈亦如眾生乎。故以得為無得問。得為無得。乃
不著空相一邊。正佛法真體。故佛答如是如是。乃至無有少法可得。乃至
二字。亦是先有後無意。平等無有高下。兼佛與眾生說。四相。亦就佛與眾
生人我間互看。無字。與前空相不同。此言無論人我眾生壽者。凡修善法。
皆可得菩提。正上章非眾生是名眾生意也。善法。修善心。行善行之法。就
眾生言。若使易知。亦不外降心布施。正眾佛無異耳。
須菩提。若三千大千世界中所有諸須彌山王。如是等七寶聚。有人持用布
施。若人以此般若波羅蜜經。乃至四句偈等。受持讀誦。為他人說。於前福德。
百分不及一。千萬億分乃至算數譬喻所不能及。
此一節。言眾生平等法福報也。須彌山王。世界中獨尊者。有喻佛意。言眾
生持經福德勝之。隱然見眾生成就。即能勝諸佛功德。則眾生非眾生可
知矣。
須菩提。於意云何。汝等勿謂如來作是念。我當度眾生。須菩提。莫作是念。何
以故。實無有眾生如來度者。若有眾生如來度者。如來則有我人眾生壽者
須菩提。如來說。有我者則非有我。而凡夫之人。以為有我。須菩提。凡夫者。如
來說則非凡夫。是名凡夫。
此一節。又合言如來不度眾生。亦無眾生受度。以見如來眾生皆無我法。
<pb n="338"/>
結完佛無異之意。實無有眾生如來度者。與實無有眾生得滅度者不同。
前言無相。是眾生不受度。此言無我。是無眾生可度。則非凡夫。無凡夫之
相。是名凡夫有凡夫之實。宗鏡四禪云。信正因果。能不忻厭而修者。是凡
夫禪。為第二。勝于外道有忻厭者。然無忻厭。亦是無我。若并無忻厭之相
亦歸無相。則真所謂非凡夫是名凡夫矣。此正人無我法無我。人法俱空
即心自性也。
右說經之五章。言眾生法即佛法也。
按須菩提問未來世眾生。緊貼上文未來心不可得發意。語脉機鋒。逼
真一線。然昭明聯作一分。總入佛法中。故後人遂多誤解。此章法所以
不可不明也。以下六節。又申言如來與佛皆無法相。無非法相。歸於古
偈之實法。以完首章非相之相意。
須菩提。於意云何。可以三十二相觀如來不須菩提言。如是如是。以三十二
相觀如來。佛告須菩提。若以三十二相觀如來者。轉輪聖王。則是如來。須菩
提白佛言。世尊。如我解佛所說義。不應以三十二相觀如來。爾時世尊而說
偈言。若以色見我。以音聲求我。是人行邪道。不能見如來。
此一節。言如來不可以相求也。不可以相見如來。前此空生蚤已會心。至
此豈反迷悶。故唐譯曲為回護。顛倒其文。世或信之。不知觀與見不同。見
是外見。耳目所及。觀是內觀。心意所致。見是彼觸。形迹所起。觀是我設。虗
空所造。故見淺而觀深。見粗而觀細。見則初學可除。而觀則慧命所不能
盡。所以空生至此。猶曰如是。正明鏡之微塵。不能逃于牟尼之照也。轉輪
聖王。梵義四天下之王。亦有三十二相。故曰則是如來。言若但以相取。則
輪王豈亦如來耶。反言以探之。使自思耳。此時空生頂門一針矣。故曰如
我解佛所說義。不應以三十二相觀如來。所說義。指一向所說之法義。此
一解字。有費許多心思意。葢則是如來下。不添一字。明明是一句不真不
假的口角。故須菩提亦深思細勘而得之。所以須菩提下有白佛言三字。
世尊上有爾時二字。大約經中若爾時。若復次。若白佛言。皆為特起之例。
或一意而兩翻兩時敘說。要知佛理深妙。原自有精思審言之侯也。偈有
四種。一阿耨窣睹婆。二伽陀。三秪夜。四縕䭾南。初名不論長行偈頌。但數
三十二字為一偈。四言八句也。此以五言。或亦有時代之不同耳。色形相
也。音聲。語言文教也。二語兼無相無法意。邪道。非實法也。不能見如來。不
能見如來之真法相也。葢三十二相。亦名法相。然乃報身之法相。非真法
相。真法相則。無相是矣。宗泐注云。問意謂可於應身相好中。觀見法身相
否。正是此意。
須菩提。汝若作是念。如來不以具足相故得阿耨多羅三藐三菩提。須菩提
莫作是念。如來不以具足相故得阿耨多羅三藐三菩提。須菩提。汝若作是
念。發阿耨多羅三藐三菩提心者。說諸法斷滅。莫作是念。何以故。發阿耨多
羅三藐三菩提心者。於法不說斷滅相。
此一節。言如來雖無相而又非斷滅相。正無非法相之意也。凡佛說法。必
兼有無兩義。故文亦隨滾隨掃。隨掃隨救。如首章凡所有相。皆是虗妄。掃
也。若見諸相非相。則見如來。救也。次章不應取法。掃也。不應取非法。救也。
全經語氣純是此例。然畢竟未曾明言有處。以人心除無入有易。除有入
無難。特於此處重說如來無法無相究竟之際。乃明言以告人。曰不說斷
滅相。其立教之意。深且圓矣。故宗泐云大乘所修福德之因。所得福德之
果。但離取著之相。不同小乘斷滅之見。誠哉。
須菩提。若菩薩以滿恒河沙等世界七寶持用布施。若復有人。知一切法無
我得成於忍。此菩薩勝前菩薩所得功德。何以故。須菩提。以諸菩薩不受福
德故。須菩提白佛言。世尊。云何菩薩不受福德。須菩提。菩薩所作福德。不應
貪著。是故說不受福德。
此一節。言如來法究竟之福報也。前諸福報。信心不取章稱人。解之始也。
其餘皆稱善男子善女人。解行之間也。唯首章與此皆稱菩薩。葢對如來
法而言。解之盡。行之至也。前後不同如此。無我。無為也。忍。無生法忍也。得
成於忍。無為中之有為法也。此語亦兼有無。葢凡夫持有易。持無難。菩薩
學佛將成之人。持無易。持有難。故曰得成于忍。持有于無。非忍不克。此理
最微。故偈曰。得勝忍不失。以得無垢果。言無我之後而得勝。真勝也。真勝
不著一邊。此時以忍力持之而不失。便是佛果成就。其福德自然勝諸菩
薩矣。此即儒家至誠無息久則徵之候。在此經為金剛般若之真詮。一部
全經之舍利。乃特於如來法盡處出之。千里來龍。結穴在此。不受福德。無
福德相也。又以不應貪著拴定。而福德多意。自在言外。葢已成菩薩者。瞋
癡易絕。唯貪難免。有取有得。皆貪也。故亦以財寶較勝。而又單提貪著戒
之。綿裏細針。用意深矣。
右說經之六章。言如來無相亦非無相也。
須菩提。若有人言如來。若來若去。若坐若臥。是人不解我所說義。何以故。如
來者。無所從來。亦無所去。故名如來。須菩提。若善男子善女人。以三千大千
<pb n="339"/>
世界。碎為微塵。於意云何。是微塵眾。寧為多不。甚多世尊。何以故。若是微塵
眾實有者。佛則不說是微塵眾。所以者何。佛說微塵眾。則非微塵眾。是名微
塵眾。世尊。如來所說三千大千世界。則非世界。是名世界。何以故。若世界實
有者。則是一合相。如來說。一合相。則非一合相。是名一合相。須菩提。一合相
者則是不可說。但凡夫之人。貪著其事。（著音灼）。
此一節。言佛不可以相求也。上既明如來無相非斷滅相矣故此以下。又
言佛無相。亦非斷滅四相之見者以同歸非相之相如來。即佛。至此纔顯
去來坐臥。亦就現在言。葢現在去來坐臥。乃色身事。色身乃如來之應化
而非如來之法身也如來法身。實無去來。故偈曰。去來化身佛。如來常不
動。然佛既是如來化身。則實在法界中。其身雖與如來不一却亦不異矣。
故偈曰。於是法界處。非一亦不異。然此二句意。非經文所有。乃彌勒恐人
疑佛實與如來有異。故特為補出。要之佛雖不自言。亦意中語也。世界碎
為微塵。喻言以法身為化身也。故集解曰。界喻真身。塵喻化身。非微塵是
名微塵。非世界是名世界。猶云非化身是名化身。非法身是名法身。葢佛
法惟心。微塵世界。皆五陰和合而成。非心所有。微塵世界既空。則法身與
化身又何在。故能不作世界相。乃是真法界。方得見如來。意謂眾生疑佛
有去來皆因以世界碎為微塵之見耳若能知世界非世界微塵非微塵
則能空相。能知夫去來非去來。而佛之真相有在矣。一合相。猶云是和合
相。葢至此佛乃顯然以如來自認。而明告彼眾生不可著去來之相認如
來。此又以世界並微塵實法證之。則佛真無我相矣。故此節與前不可以
相觀如來節對照看。自然結搆也。
須菩提。若人言佛說我見人見眾生見壽者見。須菩提。於意云何。是人解我
所說義不。不也。世尊。是人不解如來所說義。何以故。世尊說。我見人見眾生
見壽者見。則非我見人見眾生見壽者見。是名我見人見眾生見壽者見。須
菩提。發阿耨多羅三藐三菩提心者。於一切法。應如是知。如是見。如是信解
不生法相。須菩提。所言法相者。如來說。即非法相。是名法相。
此一節。言佛雖無法相。而又非實無眾生等斷滅見者。亦無非法相意也。
見字與相字不同。相就觸言。見就性言。因前章言不可說一合相。恐人疑
佛於四相斷滅。不知佛正以非四相為四相。故能度眾生而成佛。如楞嚴
所謂五陰本如來藏妙真如性若必欲斷滅四相之見。舍四相外。又何佛
性。故曰是名我見人見眾生見壽者見。此意實與莫作斷滅相對照。如是
知。知無法無非法也。如是見。見無法無非法也。如是信解。信解如是無法
無非法也。然文雖單結佛法。而義實兼三世。故與過去心不可得現在心
不可得。未來心不可得。相應。正見佛與如來。不一不二。眾生與佛。平等無
高下。所謂三世如來之實法也。佛說至此。八甖舍利。和盤托出矣。然猶恐
人偏執邊見。乃又以不生法相繳定空相。而又以非法相是名法相。還出
真相。文義雙精。理法兼到。遠有遠照。近有近應虗有虗脉。實有實線。散之
則頭頭是道。合之則究竟一源。粗之則節節斷續。精之則首尾一貫。真天
地之至文。神靈之奇筆也。
須菩提。若有人以滿無量阿僧祗世界七寶持用布施。若有善男子善女人
發菩薩心者。持於此經。乃至四句偈等。受持讀誦。為人演說。其福勝彼。云何。
為人演說。不取於相。如如不動。何以故。一切有為法。如夢幻泡影。如露亦如
電。應作如是觀。
此一節。言佛法究竟之果報。而因以古偈結出全經實法也。三世佛法。徹
上徹下。故以無量阿僧祇布施較勝。阿僧祗。劫世無數。菩薩心。指前章真
是菩薩之心。云何福德之多。葢以真如空相之人。演真如空相之法故耳。
如如。一如真常之性。有者有之。無者無之。毫不造作。純然真靜。心靜則慧。
性靜則得。所謂定水澄清。心珠自現。葢真能具此法者。然後能演此法。福
德之多。不亦宜乎。即中庸所謂苟不固聰明睿知。達天德者。其孰能知之
意。故偈曰。化身示現福。非無無盡福。諸佛說法時。不言是化身。言必有法
身而後可以說法也。一切有為法。言一切有相之法。只對前皆以無為法
而有差別無為兩字。反照便得。凡滅度眾生。不住布施。信心持誦。第一忍
辱。無我無法。一切善法。生心成忍。知見信解皆是。但一住相便非。做盡許
多事業。只不住相。方是無為之為即無相之相矣。夢幻泡影露電六事。皆
空相也。然皆非無體之空。皆自有為而入空。如夢非感不成。幻非術不顯。
泡無水不起。影無質不現。露無天氣不降。電無地氣不升。皆自有而入無。
自有為以至無為。二義雙成。實佛法全體。故偈曰。非有為非離。言雖非有
為。而亦不離有為也。又曰。諸如來涅槃。九種有為法。妙智正觀故。言自古
如來涅槃之法。皆從此九種有為中。以妙智正觀而得也。妙智正觀。正是
從有為中看出無為而得真常實相也。又彌勒偈。見相及於識八句。是總
釋古偈之義以結全經之宗旨也。見相。凡所有相。識。分別相。器身形質之
身。言分別有相。即如此九種之相。皆形質受用之事。而非真相。若能知此。
便是正觀。遂將此正觀之法。觀于三世。皆如此九種之非真相。則於有為
<pb n="340"/>
法中而得無為自在之真相。所謂無垢法也。無垢。即是清淨無相。此八句
實總結全經三世一法之義。
右說經之七章。言佛無法相。亦無非法相。遂言古偈以結之。而如來實
法見矣。
愚按法身非相以下七分。明明以如來與佛兩並雙收。顯出合一之義。
故予分為二章。以見佛與如來同歸實法。四句偈。即諸相非相之體。而
能作如是觀者。即見如來。首尾相應。實理如是。文義如是。舊說將有為
法三字看壞。註謂眾生界內。造作遷流。但以一空字了之。不見佛法全
體。故不知此偈之妙。不知本文明有法字。彌勒偈又添出中字。得字。何
等明白。陳真諦譯本於如如不動下。曰。恒有正說。應觀有為法。如暗翳
燈幻。露泡夢電雲。所謂恒有正說。豈非自古相傳之成說乎。應觀有為
法。豈非即指全經諸法乎。此予所謂一部金經。只闡得此偈宗旨。非敢
臆說也。
<other>流通</other>
佛說是經已。長老須菩提。及諸比丘。比丘尼。優婆塞。優婆夷。一切世間天。人。
阿修羅。聞佛所說。皆大歡喜。信受奉行。
流通分。亦道安所定。優婆塞。優婆夷。謂在俗男女。能敬奉三寶。受持五戒
者。一離殺生。二離不與取。三離邪淫。四離妄語。五離飲酒。謂之優婆戒。

金剛般若波羅蜜經郢說（終）

<article id="n489">金剛經註正訛</article>

<talk>No. 489-A
 金剛經註正譌序</talk>

夫般若真空。金剛妙義。使人悟自本性。達自本心。頓
脫萬擾根塵。能虗一切身相。始為詮註。咸從自心流
出。圓明淨妙。渾如皎日。照耀多千佛土。㵎悉無遺。然
金剛一經。有五譯之異。獨秦鳩摩羅什創譯。廣大流
通。盛行於世。吾鄉仲子士石。幼攻鄒魯眾聖典墳。晚
訊竺乾諸經奧旨。每嘗讀誦金剛般若經。竟忘歲月。
智慧從生。於夢幻泡影。審其虗妄。不真於人我眾壽。
了其根元無相。彚纂諸註。刪繁簡要。解義正譌。似懸
金鏡於當臺。妍[媏-而+(一/虫)]悉露。如納眾流於巨海。洋溢清澄。
無論若緇與素。按覽咸明無上菩提矣。間得王際時
廣文久躭禪學。校正參詳。裒諸善信。剞劂流行。倘遇
再來大鑒。聞誦因無所住。忽悟本來。庶幾功用不淺。
貴當領取言外。知歸自然。虗空消殞。求文字相了不
可得。真入不可思議。願讀者信受斯語。方有得焉。
旹

<talk>No. 489-B
 金剛經註正譌序</talk>

西竺梵書來我華夏。歷千七百餘⿰示冀矣。會其旨者。明
性復元。代有明喆意。其文似無舛譌。如金剛一經。自
鳩摩羅什譯之長安。名舍衛國。嗣是支流初譯于雒
陽。名舍婆提。真諦再譯於秪樹林。佛陀耶舍三譯於
祗陀林。後玄奘又譯於誓多林。凡此五譯。其文其義。
果同符協一與。如同符協一也。則一譯安用再譯。其
否也。則此是彼非者。將何去何從。是誠啟譌之竇。即
釋義自謝靈運曇琛註後。越今數十百家。行世者。惟
中峰圭峰長水三家言耳。然二峰之註。果優於謝子
乎。長水之言。賢於二峰乎。否。意五經傳註朱程。是尚
要朱程。亦屬射覆。若百世以下之人。能與百世以上
之心。同符協一。又曷貴乎見知也。況於萬里外千載
前之虫書鳥篆。欲詮其心法。即令其人。再生自攷。不
無今是昨非。而欲執我見期印前人之志。譬之逐影
形。愈勞而影愈馳矣。無惑乎譌之日滋也。竊願讀金
經者。毋[佞-二+〦]佛誹儒。毋重儒外佛。弗以儒傅佛。勿以佛
泥儒。當以儒解儒。即以佛證佛矣。全部金經。約其指
歸。只應如是住一語。與虞書安汝止之言。寧有差等。
<pb n="341"/>
奈人強生分別。是猶土偶笑木偶也。樹若仲子名儒
也。於經於史。無不擷其芳茹其英。篝燈研露之餘。旁
獵金經。凡句讀之譌。音聲之譌。釋解之譌。一一正之。
俾誦習者。燎若藜火。其功當與丁鴻白虎觀。攷正五
經同異等。可云經獅律虎矣。然余竊有疑焉。如來說
法。鹿苑以不立文字為宗。余宗之素矣。今仲子以此
書。契期證禪。那恐居余左。或云。慧業文人。應生天上。
仲子具慧心慧舌。有此慧業。余之不立文字者。又居
仲子之後。奈何請以一言。正余之譌可否。
康熈丙辰六月同學徐來賓九一甫拜題

No. 489
<sarticle>金剛經註正訛</sarticle>

清　長水　仲之屏　士石　甫彚纂
天都　王維新　際時　甫校正

金剛般若波羅蜜經
此經。釋迦文佛所說。阿難迦葉述之以垂世者。金
為萬物之寶。其性最剛。遇火不變。喻人真性歷劫
不壞。般若。智慧也。波羅。彼岸也。智慧明了之心。能
斷一切執著。便是金剛不壞之身。非精力如金之
剛。即無此智慧。故曰金剛般若。心迷則此岸。心悟
則彼岸。眾生流浪生死。不離此岸。若能勤修般若。
離生死此岸。便到涅槃彼岸矣。無住般若。即為涅
槃彼岸。非般若外更有彼岸也。蜜訓和。以一性和
合眾性也。經訓徑。佛以言教明心之徑路。是超生
死之捷徑。夫具善根者。始誦經。終悟理。得堅固力。
金剛是也。具大智慧。般若是也。度生死海。登菩提
岸。波羅蜜是也。全經俱詮般若妙義。故如來號為
般若波羅蜜經。
<other>○法會因由分第一</other>
此經三十二分。乃梁時昭明太子蕭統所分。自如
是至敷座。是說法眾會之處。故稱法會因由。
如是我聞。
自此至五十人俱。是一經總序。如者。揣摹之義。是
者。指證之辭。謂一經所言也。佛法無我。此云我者。
就闡揚佛法之身而言。阿難迦葉自謂也。聞者。耳
根發識。緣彼名句而生慧解也。阿難昇座說法。因
謂此經。所言如是之法。我從佛聞於某處某眾等。
而初非有臆說也。
一時佛在舍衛國祇樹給孤獨園。
西天東土。正朔不同。故不標年月。只云一時。乃機
緣會合。說此般若時也。諸方時際。延促不同。故但
言一。佛者覺也。內覺無諸妄念。外覺不染六塵。自
覺覺人。覺行圓滿。故獨稱佛。即世尊釋迦牟尼佛。
名悉達多。父淨梵王。摩耶其母也。在者。明其處所。
偶然卓錫。非是常居。舍衛國。在西域天竺之東。波
斯匿王所居。祇樹。是匿王太子祇陀所種。因以為
名。給孤獨。匿王大臣須達拏長者別號。園本祇陀
太子園。因須達常於其中布施孤獨貧人故即名
給孤獨。須達請佛說法。佛令先卜勝地。惟祇陀太
子園。方廣嚴潔。往白太子。太子戲曰。若布金滿園。
我當賣之。須達歸家運金。側布八十頃。園竝滿。太
子不復受金。同建法林精舍。請佛住此說法。二句
是記者以所聞所見。證如來現身說法。
與大比丘眾千二百五十人俱。
與者。并及之義。比丘。弟子之稱。去惡取善為小比
丘。善惡俱遣名大比丘。大者。以其通達道理。猶高
座弟子。是阿羅漢之類。眾者。理事和合。多而若一
也。佛成道時。先度憍陳如等五人。次度三迦葉。并
其徒眾千人。次度舍利弗等百人。次度目犍連百
人。又耶舍長者五十人。一一法會。常隨佛不舍。故
<pb n="342"/>
諸經首列大眾。皆云千二百五十人俱。俱者。同處
園中聽法也。此言佛在此地而從之者眾。見能化
諸弟子處。
爾時世尊食時。著衣持鉢。入舍衛大城乞食。
此為別序。爾時。當是時也。佛為世界之尊。故稱世
尊。諸天神旦食。諸鬼夕食。諸佛日中食。食時者。午
前辰巳之交。著衣者。服伽黎忍辱之衣。持鉢者。將
維衛所傳之鉢。為顯教示跡以出行也。入者。自城
外而入。舍衛大城。舍衛國之豐德城。即波斯匿王
所居。身為王子。而乞食自卑。葢以折己憍慢。感化
眾生。又使後世比丘不積聚財寶也。
於其城中次第乞已。還至本處。飯食訖。收衣鉢。洗足
已。敷座而坐。
次第乞。不是如來一身去乞。尚有千二百五十人
與俱者。迦葉行乞。捨富從貧。為貧者造福。空生行
乞。捨貧就富。為富者易施。佛皆訶之。次第者。平等
待人。無有選擇分別。不越貧從富。不捨賤從貴。次
第徧及。彀足一己一日之食。明日從未乞者起。乃
得周徧。見佛自如。無有忙迫。已者。竟也。乞過則已。
竝不留一毫未已之想。本處。即給孤園。仍歸祇園
食之。凡聽法伺候者。此時皆飯食訖矣。收字。照上
著持二字。乃安置袈裟。澣滌盂鉢。此日不再出也。
洗足者。佛行跣足。以水濯之。亦淨身業意。洗去煩
惱垢染。顯出清淨法身。故僧稱為白足。敷。布也。布
坐具而跏趺。正晏息入定也。凡臥則昏沉。行則掉
舉。坐則疲倦。惟跏趺打坐。是為正法。佛形相端嚴。
不左右顧盻如此。此段描寫世尊及時中節。正顯
甚深般若。不出尋常日用。佛直從乞食趺坐中。和
盤托出。俾上達根性。目擊道存也。周昭王二十四
年甲寅歲四月八日。井泉溢。宮殿震。夜恒星不見。
太史蘇繇占為西方聖人生。其釋迦之誕降歟。
<other>○善現起請分第二</other>
須菩提先讚如來而後請問。故云善現起請。
時長老須菩提。
時者。善現起問時也。德尊年劭曰長老。見與眾比
丘不同。須菩提是梵語。此云空生。亦名善現。以其
頓悟空寂之性。真是菩提。故名須菩提。空中能生
萬物。故名空生。空性隨緣應現。利人利物。故又名
善現。凡與釋迦問答者皆是。非止一人也。
在大眾中。即從座起。偏袒右肩。右膝著地。合掌恭敬
而白佛言。
修行人了不求異。故云在大眾中。即千二百五十
人內也。大眾因聽法而皆坐。獨善現從坐間起立
而請法自此至恭敬。乃弟子請法。先行五種威儀。
所謂三業虔誠也。北土謝過請罪。則肉袒。西土興
敬行禮。則偏袒。其時所衣。則偏袒而掛之右肩。西
域衣製皆然。非善現獨穿此也。右膝著地。今之跪
禮。不言左者。省文也。右是正道。左是邪道。正能去
邪。所以西土之儀。尚右為敬。合掌恭敬。只是求世
尊說法意。白。表白也。
希有世尊。
善現不率爾而問。先用讚佛之辭以誠感動之。然
後啟請。希有者。佛性含容萬法。非尋常所能。世尊
者。智慧超過三界。神聖無有能及。德高無上。一切
咸恭敬也。此從日用極尋常之內。覷破千古極非
常之人也。
如來善護念諸菩薩。善付囑諸菩薩。
既稱世尊。又稱如來。葢如來是佛號。可以通稱者。
如乃真性之本體。慧照而無有障礙。來乃真性之
應用。感通而無不昭彰。兼佛體用言。護念二句。正
所稱希有事。此先述佛之素行以啟其慈也。護者
愛護。念者注念。謂如來慈悲深重。於親得聞法者。
曲加愛惜顧念。與智慧力。令自成就。與化導力。令
<pb n="343"/>
亦度生也。付者委托。囑者叮嚀。謂如來智眼明淨。
於天下後世不及親聞者。能委曲誨示。反覆精詳。
令皆感悟。從大付小。為之授記。囑大護小。使之有
成也。兩稱善者。當理會機。既不勉強以導。豈可聲
色而求。但循循善誘。為最後垂範而已。諸者。不一
之義。菩之言照。薩之言見。此菩薩。乃初發心菩薩。
即下善男子善女人是也。梵語本云。菩提薩埵。茲
略其文而稱菩薩。以便於稱喚也。菩提華言覺。薩
埵華言有情。謂之覺有情者。能起善念。而猶未絕
情想也。若到佛地位。直謂之覺。而不言有情矣。諸
菩薩。則人之有情而向善者。故佛護囑之。
世尊。善男子善女人。
凡有咨啟。即稱世尊。以表敬也。此下四句。乃發問
之端。善男女。在千二百五十人之外者。男子。該比
丘沙彌優婆塞三眾。女人。該比丘尼沙彌尼優婆
夷式叉摩那四眾。即經末所謂比丘優婆等。佛欲
廣度男女皆向善也。
發阿耨多羅三藐三菩提心。應云何住。云何降伏其
心。
應字在云何上。見李騰芳及朱㤝劬諸本。此又深
體護囑之心。以求誨示也。凡人有此心而溺於情
欲。則不能發生。譬如萌芽方茁而為物掩。則欲茁
而不得茁矣。發者。萌芽之謂。順其所生也。阿是助
語辭。耨多羅。猶言無上。三藐。正等也。三菩提。正覺
也。謂真性高出情欲。是無上。物物具足。是正等。光
明普照。無業緣染蔽。是正覺。上正字作證字解。下
正字作中正字解。謂男女發此善念。日用之間。酬
酢萬變。應若何而優游閒定。得近自然。於無住中
而若有所住也。住者。止觀之義。有真心。即有妄心。
須於邪心續起時。以大覺力降伏之。如制毒龍。如
縛猛虎。如禦強寇。稍不能降。反為所中。所住者常。
則所伏者潛消而默化矣。二句是求一入門路徑
也。
佛言。善哉善哉。須菩提。如汝所說如來善護念諸菩
薩。善付囑諸菩薩。
善現所問。切於修心。妙稱佛意。故佛印可云。善得
我心哉。善得我意哉。葢既讚其是。又呼而述其說
也。
汝今諦聽。當為汝說。
諦聽者。了達聲塵。勿逐語言。詳審而聽也。佛將說
法。常先戒敕。令聽者一心靜默。我當以微妙之旨。
為汝委細言之。則所說者皆真諦矣。下文所稱是
也。
善男子善女人發阿耨多羅三藐三菩提心。應如是
住。如是降伏其心。
佛就所問而答之。謂一切男女菩薩。若欲修行。發
無上真正無法不知之心。我有道理教汝。應如是
般若法。無有過。無有不及。恰好到此地位而住。如
是般若法。一切魔障惡道。盡行銷歸住處。而降伏
其妄想之心。葢懸指下文所答之意。二句須串看。
非一心住。又一心降伏也。葢於所當住者住之。則
所不當住者自然伏之矣。此非具戒定慧者不能
也。戒是防非止惡。定則寂靜不動。慧乃明照先知。
如海中現萬象。必須水清。欲清無過水靜。欲靜勿
令起波。止波似戒。水靜似定。水清似慧。所現物像。
似慧之達一切法。全在住與降伏處得之。
唯然。世尊。願樂欲聞。
佛纔說應如是題頭。未發明如是之實。善現即會
佛意。不覺喜聲難禁。唯然應諾。呼佛名號。謂我願
傾心樂聞如是住二句之旨也。善現恐來世眾生。
不能躬遇如來。更冀曲垂方便。俾眾生因有言而
獲無言。由文字而證實相。欲護念付囑。垂諸無窮
也。一經之要。善現所問。不過住伏。如來所答。不出
<pb n="344"/>
破執斷疑而已。
<other>○大乘正宗分第三</other>
此心不能降伏。為有我人眾生壽者四種情妄。馳
逐去來。輪轉不息。故令度九類生皆入無餘涅槃。
四相既盡。則此心不待別有降伏而自然寧謐。非
正宗而何。此分與四分是一頭。猶大學之有聖經。
中庸之有天命章也。一經大旨。已括於此二分。
佛告須菩提。諸菩薩摩訶薩。應如是降伏其心。
善現言善男女。此云菩薩者。葢未發心。則是凡夫。
已發心。則是菩薩也。摩訶薩者。心量寬廣。不可測
識。於諸菩薩中而又為大菩薩也。言大菩薩。亦不
過從此入門。入門之法。只是一個降伏其心。問先
住而答先降伏者。正以勇猛精進之法告也。人心
最難降伏。惟能以勇猛力量。精進神思。得步入步。
便是降伏工夫。故應如是。下文即降伏之所以然
也。
所有一切眾生之類。若卵生。若胎生。若濕生。若化生。
若有色。若無色。若有想。若無想。若非有想非無想。
發心修佛行。以度生為要務。調攝眾生。即是調攝
自心。故為降伏之實。自諸天及蠢動。皆不免有生。
所以謂之一切眾生。該下九種言。類者。不可勝舉
也。若者。是一一指點處。合三界眾生。有自[殼-一]而生
者。如大而鳳鸛。細而蟻虱之屬。有脫胎而生者。如
大而獅象。小而猫鼠之屬。有依濕而生者。如魚蟹
及水族細蟲。有從變化而生者。如蟬蝶等。四種單
指物言。不涉人類。若有色下。單指人言。不涉物類。
有色者。是有色身。溺於情欲之輩。無色者。雖有色
身。而斷絕情欲之輩。有想者。近於神鬼之精靈。無
想者。等於冥頑之木石。非有想非無想者。似呆蠢
無思。而又非真呆蠢無思也。
我皆令入無餘涅槃而滅度之。
我指發菩提心者言。非佛自謂也。之字。指上九種
眾生。涅槃者。如來真性明覺。超脫輪迴。與天地終
始。永無斷續。乃修行之極則。由小乘聲聞果。至大
乘十地菩薩。然後及等覺。及勢至位。及觀音位。乃
入如來而歸涅槃。必歷劫修持到此。眾生各有涅
槃妙心。發心菩薩。皆當令之見性。悟入如來之大
涅槃。九種既分人物。便有靈蠢之殊。如何令皆滅
度。惟不分靈蠢而皆滅度。所以為無餘涅槃。四字
相連。滅度。不是生滅之滅。是言如來度人。妙於潛
移默化。使之盡行化度而毫無形迹也。然滅度工
夫。總不出降伏其心時耳。○十地。歡喜地。達物境
界。發光地。靜極明生。離垢地。同異性滅。焰慧地。明
極覺滿。現前地。同異不至。不動地。一真如心。難勝
地。性淨明露。善慧地。發真如用。遠行地。盡真如際。
法雲地。覆涅槃海。
如是滅度無量無數無邊眾生。實無眾生得滅度者。
承上言。我雖開悟此等無可限量。無可計數。無有
邊際一切之眾生。化之皆得成佛。亦適還其本然。
不以我之化度而成證果。何所加益。而謂我得滅
度之哉。○度生。經中共有四處。此是世尊離我度
生。於眾生自完本性。實無有度。二是佛家亦無法
度生何由自知有度。三是不見度生之為真實。如
云大身之止為虗名。四是戒人莫執度生之相。總
之念念在度生。念念皆忘執也。
何以故。須菩提。若菩薩有我相。人相。眾生相。壽者相。
即非菩薩。
佛問何由不見有度。遂呼善現而反言之曰。若菩
薩作一念。謂我當滅度眾生。而謂我之一身可以
度之。則菩薩心中。不能了證無我。而有度生之我
相。見彼沾我功勞得度。即是人相。則前此九種眾
生。便分靈蠢高下。而存一眾生相。既有眾生相。將
欲以我之身。永長於世而化度一切。便生壽者相。
<pb n="345"/>
如此。則妄念紛紜。不能降伏。自己盡是生滅之相。
安能度人。則非發菩提心。修菩提行者矣。此論人
空以明無我能度。無眾生得度之義。○人與我對。
自我之外。三界六道皆人也。眾生與壽者對。自眾
生而上。一切賢聖諸佛菩薩。皆壽者也。計著有諸
佛菩薩涅槃。不生不死。便是壽者相也。了得四相。
直下頓空。則妄心頓滅。所以云應如是降伏其心。
降伏自相。即得自住無餘涅槃。亦能令眾生安住
無餘涅槃。故上實無眾生句。正降伏之要也。○我
人四相。在根為見。在境為相。當境而起者多。故經
中多言四相。
<other>○妙行無住分第四</other>
佛謂心有所住。即是愚癡。心無所住。乃是般若。自
色之一法。至菩提涅槃。俱不令有所住。不惟布施
一法。乃至六波羅蜜。四無量心。亦無所住。其無住
而住之功。雖十方虗空之大。不可比量。故稱妙行
無住。
復次。須菩提。菩薩於法。應無所住。行於布施。所謂不
住色布施。不住聲香味觸法布施。
此答應云何住之問見如是住。以無住為住也。上
說無四相。此問正發明無相之旨。是時善現從座
起立。故世尊使復坐於位次而告之曰。人心原無
住所。但菩薩修行。離不得一法字。度生又執不得
一法字。法即無四相之法也。極意執著四相。便不
得空諸所有。故求正覺者。應當無所住著。更當以
我無住者。教化眾生。行於布施。而令眾生之心亦
無住著。篇中七住字。上六住。俱作執著解。末住字。
作止住解。即以六度中布施一節言之。亦不可以
執著行之也。布。普。施。散也。此段不重布施。世尊仍
為大眾說法。而借布施一事。以發明無住相耳。不
住色等布施。是以無住行施也。二句頂上來。布施
而單說色者。凡人之念。只為功德修於目前。福報
留於身後。便刻刻為自己地步。非普度之大願矣。
故言不住色布施。不特於六塵中。生此吝惜眷戀
而為住。即使盡蠲一切。其不忘福報之心。終著色
相。身不著觸。如冷暖勞佚之類。意不著法。如晨早
想日中所為。夜眠思明日欲行之事。若離六塵。即
落斷滅。若不離六塵。又起輪迴。菩提之心息矣。眾
生得滅度乎。佛所謂不住者。非離非即也。○六度。
一曰布施。為檀波羅蜜。二曰持戒。為尸波羅蜜。三
曰忍辱。為羼提波羅蜜。四曰精進。為毗離耶波羅
蜜。五曰禪定。為禪波羅蜜。六曰智慧。為般若波羅
蜜。六者全。為到彼岸。故曰六度。○六根。眼耳鼻舌
身意。如眼為色根。耳為聲根等是也。六塵。色聲香
味觸法。如色為眼塵。聲為耳塵等是也。六賊根與
塵相引。淆亂真性也。五蘊。一曰色。著念物色。二曰
受。心自領納。三曰想。思惟不已。四曰行。造作流轉。
五曰識。分別取捨。以其積聚。謂之五蘊。又遮掩本
性為五陰也。
須菩提。菩薩應如是布施。不住於相。
是字。即指上不住六塵。相即六塵之相也。佛又謂
善現轉教菩薩。應如是行施。了達體空。不住於相。
葢欲菩薩降伏其心也。夫不住六塵之法。即真空
常住之法。以是行施。則內不見有能施之我。外不
見有受施之人。中不見有所施之物。雖終日施。盡
人施。而實未嘗施。是為不住相之施。
何以故。若菩薩不住相布施。其福德不可思量。
善現問施本求福。曰不住於相。其意云何。佛答云。
學道之人。以法性了徹為福德。不以世緣豐厚為
福德。人疑離相布施。或無福報。豈知世福有盡。性
福無窮。此不住相之施。雖不徼福。歷千劫而不古。
超三界以長今。其福德何可思惟量度耶。此非以
果報引誘眾生。只緣眾生布施一念。求福者多。故
<pb n="346"/>
以福德聳動之。
須菩提。於意云何。東方虗空可思量不。不也世尊。
於意云何者。是教善現於意中自去忖度一番也。
菩薩教人。每每劈頭提喚。使之自證自驗。正提撕
警覺諄切處。葢鼓舞機關。勝於當場棒喝也。經中
三十個於意云何。及何以故。皆作是解。菩薩行施。
心無希求。獲福如虗空之不可量。故又以虗空喻
福德。以無。為福。非有心可較也。佛在西方。遠對東
方。故問東方虗空。可以意料窮盡否。善現謂東方
虗空。我思量之。實無可思量也。故言弗也世尊。
須菩提。南西北方四維上下虗空。可思量不。不也。世
尊。須菩提。菩薩無住相布施。福德亦復如是不可思
量。
四維。四隅。上天。下地也。佛又問南西北方。及乾艮
巽坤四隅天地虗空法界。合之為十方。佛眼立見
十方世界。故借此以比福德之廣遠。須菩提會佛
意。有十方。便有處所。而此十方盡屬虗空。無有邊
際不可思惟量度。故又云弗也世尊。虗空中本無
東南西北。若見東南西北。亦是住相。不得解脫。佛
性本無我人眾生壽者。若有四相可見。亦是住相
布施。若菩薩將住相求福之念。一反虗空。則妄心
盡而妄相亦除。只有性福無邊。亦復如上所云十
方之無窮盡矣。此段正言不求福德而福德自至。
葢以其無執著也。空雖無相。非謂無空。福雖不住。
非謂無福。況乎世界有盡。空虗無窮。有漏有窮。無
漏無盡。然則無住之福。實稱法界。豈思慮所能及
哉。
須菩提。菩薩但應如所教住。
所教。即上無住相布施之教。佛又恐人生果報心。
又呼其名。汝轉教諸菩薩。但當依我所說之教。不
住於相而降伏其心。則此心便有定向而得所住
止矣。此言法空。葢結無住相而并結降伏也。要見
無住行施。乃發心者喫緊工夫。不得分為兩事。自
此以上。已竟降伏安住之問矣。
<other>○如理實見分第五</other>
上言降住之法。俱不住相。則佛果遠矣。將無落斷
滅見乎。豈知如來正不在遠。著相即迷。離相即顯。
所以汰其空見也。
須菩提。於意云何。可以身相見如來不。不也世尊。不
可以身相得見如來。
自此至十六分。反覆發明住心降心之義。亦猶學
庸之分章也。不住相之外。更無降伏。是住義甚為
緊要。故又闡發上文無住相之旨。是現身說法處。
上言無相無住。皆無心之修。佛恐其猶疑有身。故
呼而使其自思。此兩身相。并下一句身相。皆指色
身言。此兩如來。皆指佛性。即佛法身。此是以色勘
驗。是色非六塵粗色。乃發菩提所求佛身相好之
色。若果於此不惑方堪付囑。故以彼眼所見驗之
問果可以現在說法之身相見如來否。乃總收住
伏二處文字也。時善現當下直認云弗也。又稱世
尊而言。色身有相。地水火風。假合成人。法身無相。
絕諸形體。不可以今日說法之身相。得執著之以
見如來也。
何以故。如來所說身相。即非身相。
善現隨自發明其意曰。何故不可身相見如來。即
自答云。原佛所說色身之相。原無法身真實之相。
即猶是也。非。猶不也。文法似倒。正言。不是也。如來
以法為身。身相。不過真身所現之影像。若執影像。
誤　真身則如來掩矣。故不可得見也。
佛告須菩提。凡所有相。皆是虗妄。若見諸相非相。即
見如來。
佛因其悟色身非相。遂擴之云。汝知身相。不是法
身真實之相。則不獨佛身然也。有相之相。中無真
<pb n="347"/>
實之理。凡世間所有變現之相。盡屬虗空妄設。無
有實際。若能灼見紛紛外相。不是實相。則不止佛
有法身之非相。一切眾生。皆有一非相之相矣。一
切眾生既有非相之相。則一切眾生能見此非相。
便生智慧。本性如來。若真見之矣。何必但認佛為
如來耶。此二句。明說人人有佛心。而不可存佛相
佛心刻刻在念。無相而相真。佛相或留於世。有相
而相假。見得即心即佛。不落障礙。方為無住相也。
○見如來凡四處。此是執色身。則不得真性。二是
色身有壞時。惟性為真實。三是不離色身而想真
性。四是不即色身而得真性。恐學佛者就佛身起
念。故屢諭之。要識自己本性。即是如來耳。
<other>○正信希有分第六</other>
今之信般若者。皆昔於無量佛所深種善根而來。
夫般若之心。乃名正信。得福無量。則不復執相滯
見。而墮虗妄。然不執相滯見之法。亦欲令捨。何況
執相滯見之非法而不捨者。非愚而何。
須菩提白佛言。世尊。頗有眾生。得聞如是言說章句。
生實信不。
善現聞不可身相見如來之說。恐人因此一言。而
并佛言皆屬空虗。故白佛言。頗有。疑其未必有也。
眾生得聞應如是住。與不住於相等言說。及經中
一章一句。生信心而奉持否乎。信佛者有。實信為
難。實信者。非泛然浮慕也。法華會上。猶有五千退
席聲聞。況求實信於末世眾生。其可必乎。此慮末
世不見佛相。但聞佛言而生懈心。故有是問。
佛告須菩提。莫作是說。如來滅後後五百歲。有持戒
修福者。於此章句。能生信心。以此為實。當知是人。不
於一佛二佛三四五佛而種善根。已於無量千萬佛
所種諸善根。聞是章句。乃至一念生淨信者。
佛訶善現云。莫作是生實信之說。此中章句。不論
世代遠近。無有不信者。五百歲。是如來約略之時。
世運以五百歲而一治亂。此時出而復為化度。所
以視五百歲為期也。不惟我現在時。聞此般若法
門。不以為難。即使如來於五百歲之前說此言。而
五百歲後僅有言在。其有持佛戒而修福德者。遇
此章句能生信心。汝所謂實信者。寧有他哉。正以
此為實也。一佛出世。謂之一佛。當知斯人之善根
已深。不特於一二善人。及三四五之善人。持戒修
福。得此善根。已於無可限量之善人。至千萬善中。
會著源頭。得此種子。根深蒂固。故聞此章句。乃至
無住相一念中。生淨信心。信此經能除一切煩惱。
成就出世功德。則是如來之言。雖世遠人湮而且
信從。況近代乎。實信者。真確不虗。淨信者。純一不
雜。葢至淨信。則實又不足言矣。○信心。經中凡四
處。此是種善根之人難得。二是能離相之人希有。
三是稱其人功德之大。四是引勸眾生。前云善護
囑。正於此等人。所謂善男女諸菩薩是也。令入無
餘涅槃。其根器辨於此。
須菩提。如來悉知悉見是諸眾生。得如是無量福德。
何以故。是諸眾生。無復我相。人相。眾生相。壽者相。無
法相。亦無非法相。
即此淨信一念。正佛與眾生平等之心。如來即從
今日照見未來眾生。從歷劫修行。得如是無量福
德。何以故者。發明無量福德句也。後世眾生中特
出其人是諸清淨心之眾生。夙世陶鎔。盡空諸相。
無復一毫迷戀。不惟我人等相皆空。并法相與非
法相。一切清淨。故得如來知見最深也。無法相者。
章句說法。難於拘泥。無著有心也。無非法相者。法
以垂教。不可不遵。并無著無心也。凡此皆為淨信。
而慧性即如來。所以得福無量也。
何以故。是諸眾生。若心取相。則為著我人眾生壽者。
若取法相。即著我人眾生壽者。何以故。若取非法相。
<pb n="348"/>
即著我人眾生壽者。
何故要無諸相。此下反言之。是諸眾生。若心中先
有一相而取之。以為我或求西方。或求天上。或求
後世為人。則為著四相而念不淨。此句多一為字
者。以四相本無。而我自為此相耳。若以世故留心。
偏於有。而認法相取之。我得般若波羅蜜法。則執
心外有法。拘泥難通。及隨世態。即著四相而念不
淨。若偏於無。而認非法相取之。我不行般若波羅
蜜法。則執頑空為法。任意而行。即著四相。而念不
淨。凡此皆為不種善根。安能淨信而得福耶。
是故不應取法。不應取非法。以是義故。如來常說汝
等比丘。知我說法如筏喻者。法尚應捨。何況非法。
上既正言反言以示勸戒。此復結言執取之非宜。
惟如來之法。不可偏有偏無。離了法。便是非法。取
法著有。取非法著無。是故不應取法。而徒托於章
句。不應取非法。而竟入於斷滅。正以是無住相之
義。皆不可以有無之心執著故也。知其故。則此義
非從今日言之。如來常語諸弟子云。汝等今日聽
法之比丘。當知我所說度生布施諸法。不可倚靠。
正如涉川之舟楫一般。筏字宜斷。此處不必補出
及其既渡。即為捨筏若是心體明淨之人。觀空照
了。聞言頓悟。此喻者也。如魚飲水。冷暖自知。此時
任是說玄說妙。廣大神通到此都無用處。故曰法
尚應捨。此正所謂得魚忘筌得兔忘蹄也。何況非
法本無。出自己意。而可誤執也哉。惟其能捨。所以
直到彼岸。而有如是無量福德耳。如此說來。文勢
順而易曉。若如筏喻者為句。理已難通。下。法尚應
捨句。又如何接得去。若解非法作邪魔外道。何喻
及捨筏之已悟者耶。○觀法尚應捨句如來於此。
又超出章句。已深於前言說章句生實信矣。
<other>○無得無說分第七</other>
無為法。三界惟心也。有差別。萬法惟識也。心無為。
故說性。識差別。故說相。總欲人會相歸性。轉識歸
心。安得有法有說耶。故此分名無得無說。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法如來可
說。
此承上法尚應捨來。是設疑以啟悟善現意。無得
無說。是大柱子。因善現疑佛得菩提。疑佛說法。故
遂順其意問之曰。汝今意中若何。謂樹下得道。如
來得菩提不得耶。諸會說法。謂如來說法不說法
耶。則法不當捨矣。耶者。未定辭。葢試其解不解也。
善現答云。如我解。佛所說不取諸相等第一義。若
是有定。則可名而可得。此無上正等正覺之法。極
其神化變通。無執無著。何有實相而名菩提。既無
有得可名。只可性修。難以口喻。應機而酬。隨叩而
答。何有實法如來而說之。葢謂無道可證。無法可
說也。此正所謂解佛所說義也。○法不可定者。不
是千條萬緒。多而難定。只因人人有此正覺。便應
直造無上。一泥於法。即落窠臼。而覺性反為法泥。
下句說一亦字。見如來得之於己。與喻之於人。皆
從性真活潑處發出。竝非有成法而為說法也。○
無得凡四處。此是原無定法故無得。二是師以心
傳。不以言傳。故無得。三是菩提乃自己之心。何從
而得。四是證果之後。自還本真。雖得而不謂之得。
無說亦有四處。此是法非真實。則說亦無說。二是
理入玄妙無容說。三是入門有得。不復待說。四是
悟到真空。不可言說。
何以故。如來所說法。皆不可取。不可說。非法。非非法。
何故無定法。無定說。如來開示眾生。非不說法。然
如來所說無上菩提。非有真實之法。此不可以一
定之法取。亦不可以一定之法說。惟不可取。則亦
<pb n="349"/>
不可說。到此。說不得是法。亦說不得不是法矣。將
以為法。却又非法。將以為非法。却又非非法。然如
來隨應有證有說者。葢得非有非無之體也。
所以者何。一切賢聖。皆以無為法而有差別。
然所以不可取。不可說。既謂非法。又謂非非法者
何。葢有取有說。法非法等。皆屬有為。即經末所謂
有為法也。無相無住。順其自然。無假人為曰無為。
以用也。一切之菩薩而稱為賢。如來之地位而稱
為聖。皆不假造作強為。造成賢聖。但其中先知後
覺。各自不同。故以後覺者為賢。先知者為聖。而微
有差等分別耳。無為乃自證之體。差別乃化俗之
用。人之差別雖異。法之無為則同。法惟無為。所以
不可取。不可說也。豈得以人有差別而疑之乎。無
為。照上淨信句。淨則無為。不淨。則紛紛錯起。而為
之不勝矣。
<other>○依法出生分第八</other>
佛謂有人於般若章句。自一句至無數等句而能
受持。不惟超過河沙七寶布施之福。當知般若體
中。能出生諸佛。及阿耨菩提。故名依法出生。
須菩提。於意云何。若人滿三千大千世界七寶以用
布施。是人所得福德。寧為多不。須菩提言甚多。世尊。
何以故。是福德。即非福德性。是故如來說福德多。
佛恐人聞是法不可取說。便欲毀棄言教。將何信
解。使諸佛出生。故較量持說福德。謂捨財修福。不
如施法修慧。以結六分以下一支也。不住相布施。
非教凡夫慳貪。專為凡夫昔種福田。今有財施。然
彼但知求福而不知求慧。則福有盡而業愈深。故
教其修菩薩行。佛問。假如人以三千大千。而又滿
此世界。無有脫空。盡著七寶布施。為種來生福因。
是人所得之福德。多乎不多乎。善現答言甚多。隨
自究其甚多之故。即自答云。此寶施。特世間福德
事。而非般若福德性。若福德。本之於性。更何處計
其多少。如來就事相論。故說寶施之福德多。以其
有限。得計多寡也。世間財有盡。福亦有盡。但可計
其甚多。不得為無量。此問答俱設詞。○心淨色空。
如鏡無塵翳。心淨見色。如鏡無翳。即能現諸像也。
人為色身起妄心。遂分別爾我。於一切順情境起
貪心。違情境起瞋心。力護自身。反受煩惱勞苦。其
名為癡。貪瞋癡。壞其性矣。當思世人無有不死者。
只死後靈性不能泯沒。故佛教人修福德性。以性
能歷劫常存耳。經只於此一露性字。其實一經所
言。無非要人見性。○日月所照。為一小世界。中間。
有須彌山。日月繞山運行。南為閻浮提。西為瞿耶
尼。北為＆CB17781;單越。東為弗婆提。是名四天下。日月運
行。在此山中腰。此山高出日月上。山上分四方。每
方八所。中間又一所。共三十三所。謂之三十三天。
日月運行於四天下。謂之小世界。如此一千小千
世界為小千。如此一千小千世界為中千。如此一
千中千世界為大千。以三次言千。故云三千大千。
其實只一大千耳。是謂一大世界。三千。極言世界
之多。至於大千。多之已極。七寶。金。銀。琉璃。珊瑚。瑪
瑙。真珠。玻瓈也。
若復有人於此經中受持。乃至四句偈等。為他人說。
其福勝彼。
世尊因以福德性言之。其惟持經乎。若菩薩於此
經中。先自明心見性。解悟真空實相妙理。受之而
不忘於心。持之而不厭其久。多則全經。或自一句
二句三句。乃至四句偈。等字不單指四句言。復憫
此眾生。隨機開導。此為自性福德。不可思量。豈寶
施所能及哉。持說少許。尚有無量福德。況不止四
句者。此是第一番較量經勝。○不明指四句為何
說者。欲人自悟偈在何所也。○持經較福。共有七
處。各自為意。此以滿世界寶施。不及持經。二以河
<pb n="350"/>
沙多世界寶施。則加廣矣。三以河沙等身命施。不
及持經。四以一日三時。無量身命施。又加廣矣。五
以世尊前生供養諸佛。亦不及持經。則佛因又加
於布施矣。是外財兩次。內財兩次。佛因一次。較量
已極。故後兩稱筭數譬喻所不能及。外又有兩處
相似。一以見經有善法之當修。一以見演說教人
之有功。非更有讚較而意多重疊也。
何以故。須菩提。一切諸佛及諸佛阿耨多羅三藐三
菩提法。皆從此經出。
何故持經者之得福。勝於寶施耶。須知一切古今
諸佛。何佛不從般若。成一切道果。受持此經。則煩
惱自斷。妙慧自新。妙慧即諸佛法身。是佛從此經
出也。一切古今諸佛。具般若真智。導引眾生。隨緣
說法。從菩提心生。即菩提法。是法從此經出也。故
知此經非指文句。謂般若性體也。葢諸佛之身。及
所證之法。無不從般若而生。以此施人。則一佛化
為無數佛。一法演成無數法。性中福德。豈不甚多
也耶。
須菩提。所謂佛法者。即非佛法。
然猶恐其拘泥佛法。又呼而告之。所謂佛法者。佛
得之。而餘人未得。故曰佛法。然其實人人自具。佛
本非佛。法亦非法。佛法不出眾生日用。切莫執諸
相為佛法。向外尋求也。必自證本性。超悟法外。以
之覺人。方為福德性。而可言無量耳。推勘至此。非
法非非法之旨。不益彰乎。
<other>○一相無相分第九</other>
善現謂二乘。人獨證四果。亦未免滯於所得。不能
離四相四見。然後自述無心於事。無事於心。已至
無諍。故佛稱善現為解空第一。
須菩提。於意云何。須陀洹能作是念。我得須陀洹果
不。須菩提言。不也世尊。
上無為法有差別之語。大契如來本懷。佛慮其倣
傚所得。或生執心。故復就賢聖位次。由四果至如
來。極之六度萬行。莊嚴佛土之菩薩。一一探其見
地虗實。以結住伏也。此下三分。申言凡所有相。皆
是虗妄。此指無為法有差別樣子。人心止有降妄
法。別無住真法。故智慧愈大。心體愈空。無所取。無
所得也。須陀洹者。謂初入門。已斷見惑。麤重煩惱
不生。不受修羅異類之身。此聲聞所證初果也。作
是念當玩。凡人居一地步。貴其無念。葢經意只要
人斷念也。詰云初果之人。能作如是證果之念。我
得其果否乎。答以無所取而自成若了無相法。即
無得果之心。微有得果之心。即不名須陀洹。故言
弗也。○果字各有分別。因果者。以前之所因。而得
今日之果。證果者。以今之所證而得當下之果。果
字又有二義。一是果決之果。一是果報之果。此處
應以果決解。葢四果菩薩。俱從勇猛精進。而堅修
以得之者。入流一往來諸名。正是證果處。
何以故。須陀洹。名為入流而無所入。不入色聲香味
觸法。是名須陀洹。
何故。人住六塵。即滯凡流。不則入聖流。更無別法
為所入。彼初悟道果者。已斷見惑。離四趣生。故脫
凡流而入於聖賢之流。究之何所謂流。便是入焉
俱化。不著一念知入於此。實無所得入流之心。只
見塵緣可畏。而絕念不入六塵不淨境界。則煩惱
不著。弗逆聖流。但我相未忘。此須陀洹之所以名
也。此是一菩薩。是初入佛門者。
須菩提。於意云何。斯陀含能作是念。我得斯陀含果
不。須菩提言。不也世尊。何以故。斯陀含。名一往來而
實無往來。是名斯陀含。
次詰云。汝意若何。二果之人。能作是般若之念。我
得二果否。答以無所取而自成。何故。欲界有九品
思惑。二果之人。較之初果則已進矣。名一往來者。
<pb n="351"/>
凡人於塵相。有一往而不來。有既來而復往者。此
則曾於其中一往來。而絕無顧戀。實無往來。但人
相猶存。斯陀含之二果無得也。此是二菩薩。
須菩提。於意云何。阿那含能作是念我得阿那含果
不。須菩提言。不也世尊。何以故。阿那含。名為不來而
實無不來。是故名阿那含。
又詰云。汝意若何。三果之人。能作如是般若之念。
我得三果否。答以無所取而證果。何故。三果之人。
已悟人法俱空。念念不退菩提。較第二果則又進
矣。於六塵四相。一一證空。通徹前後。了無障礙。不
特不往。直覺塵相無可來之迹。而實無不來者。心
空無我。不作念有不來法。不知得是果。是阿那含
之所以名也。然眾生見未為遣盡。阿那含之二果
無得也。此是三菩薩。
須菩提。於意云何。阿羅漢能作是念。我得阿羅漢道
不。須菩提言。不也世尊。
再詰云。汝意若何。四果聖人。能作如是般若之念。
我得四果道否。了悟所學。道幾有得。故不言得果。
竟言得道。果通於四。阿羅漢獨稱道者。以得盡無
生二智。聲聞道極。故謂之道。今問自知得四果道
否。答言無所取而得道。
何以故。實無有法名阿羅漢。世尊。若阿羅漢作是念。
我得阿羅漢道。即為著我人眾生壽者。
阿羅漢。此言無學。謂無法可學也。較之第三果則
更進矣。何故名無學。諸漏已盡。無復煩惱。雖名為
阿羅漢。似於壽者見或未盡除。然實無有法名阿
羅漢。情無逆順。智境俱亡。葢見道而不著於道也。
再啟世尊而反言之。若使其見道而有所著。止成
阿羅漢之道而已。豈能脫此四相哉。即為著句。是
反言以見念不可著。則前三果若作念云我得須
陀洹等果。亦即著我人等相矣。此可類推也。作念
云我得此果。即是著相。著相即是取有所取。即是
有為。今言不作念不著相。乃是得而無得。無所取
而謂之無為也。看一法字。總前四果皆法也。看一
道字。見前四果未證道也。
世尊。佛說我得無諍。三昧人中最為第一。是第一離
欲阿羅漢。世尊。我不作是念。我是離欲阿羅漢。
此引自己所證離著。以所得無為則同。面彼自取
證有差別耳。述告世尊云。佛於往日。曾稱我獨得
無諍。凡人一念要明理。又一念要祛欲。兩念相爭。
便內自諍矣。無諍。則理欲消亡。不起諍念。三昧者。
梵語。譯之為正定。人心不能覺則昧。正其覺。則正
其昧矣。以其所覺而正其不覺。是為三昧。非入神
之稱也。十大弟子。各有一長。皆為第一。如阿難多
聞。目連神通皆是。於此三昧人中。稱我為最第一。
不但是三昧人中作第一等人。亦於諸離欲羅漢
中稱為第一大羅漢也。細微四相不生。愛染不著。
外無欲境。內無欲心。已離欲界而至於無諍。便是
與欲相離。故謂離欲。道得於己。情欲盡絕。又四果
之進級。此佛平日讚善現之言。善現謂佛雖如是
許我。我實不作是念。云我是離欲得道果之人。與
前四果。同除所得心者。
世尊。我若作是念。我得阿羅漢道。世尊則不說須菩
提是樂阿蘭那行者。以須菩提實無所行。而名須菩
提是樂阿蘭那行。
我者。善現自稱。須菩提。亦善現自稱也。阿蘭那。此
云寂靜。相盡於外。心息於內。內外俱寂。何時不靜。
即無諍之異名。樂阿蘭那行者。好為無諍而見於
行也。再啟世尊而反言之。假若我起意思。我得阿
羅漢道。即著離欲之想。得心未除。便有凡心妄念。
世尊必輕鄙之。於諸弟子中。定不稱我是好樂無
諍之行者。萌之於心曰念。見之於事曰行。又正言
之曰。以我雖有是行。而實無所行其離欲之心。此
<pb n="352"/>
照前不作是念。不謂得道。乃心之無著無得。然後
稱說我得無諍。樂而行之者。此段是善現因聞四
果。自述以無心而得離欲之果。以就正於佛也。則
上四果。亦以無心而得愈明矣。要之四果無取無
得。只此不入六塵功夫到絕頂處。便是無上菩提
也。
<other>○莊嚴淨土分第十</other>
如來自色之一法。至菩薩涅槃。皆不生所住之心。
則於阿耨菩提。不見有所得。於佛土不見有莊嚴。
猶無相法身。隱於諸相。雖須彌山王之大。不可得
比矣。如無所得之得。非莊嚴之莊嚴。無以異也。
佛告須菩提。於意云何如來昔在然燈佛所。於法有
所得不。不也世尊。如來在然燈佛所。於法實無所得。
上說得果。便著一得相。故又將己所得問。是試善
現認真得字否。恐疑佛有師傳。因先使之自思。再
從當身指點云。我往昔在師處聽法。師必有法開
示。不知果有法可得否。善現答以法無所得。葢法
以發人清淨心。如來本自清淨。於本性中自得真
悟即在然燈佛所。不過以心印心。不專靠師之授
記而得。心若有得。即是住相。不能清淨。豈如來而
有所得也耶。然燈是定光佛。即世尊授記師生時
有光。於眼耳口鼻百孔中放出。徧照十方。如燈之
明。至成佛時。遂名然燈。八王子皆師妙光得道。而
最後成佛者然燈。十六王子出家為沙彌。皆得如
來之慧。最後者釋迦牟尼。是則世尊得無上菩提
法。為諸釋法王。於法寧無所得。第不存所得心耳。
須菩提。於意云何。菩薩莊嚴佛土不。不也世尊。何以
故。莊嚴佛土者。即非莊嚴是名莊嚴。
上說然燈。因想諸佛現身說法。或尚莊嚴佛土。佛
土。喻菩提本念。莊嚴。喻心之清淨。無邪妄牽擾也。
佛問菩薩果以入定無倚。而具此菩提心否乎。善
現會意。答云。實無此心也。何故無此心。莊嚴者。心
入於定而不著依倚也。佛土二字。是就菩提心入
定者言。人於操心時。存一分矜持。心意便不定。說
到入定。心無可持。正所謂無為法也。心言土者。方
寸之地。本是良田。不侵削而加滋培。何在非佛土。
凡言即非者。皆為無異。乃破相顯理。凡言是名者。
皆為虗聲。乃就事顯理。原佛所說莊嚴之意。原無
此莊嚴之想。故謂即非莊嚴。特名之為莊嚴耳。
是故須菩提。諸菩薩摩訶薩。應如是生清淨心。不應
住色生心。不應住聲香味觸法生心。應無所住而生
其心。
上文得無所得。而莊嚴之想俱無。此心幾於枯槁。
故此段說一生字。以見諸想皆空。而心從虗中生
出。凡須菩提等。應如是而生此清淨心。心至清淨。
則六塵俱斷。又何有於色聲香味觸法以住其心。
清淨心言生。六塵亦言生。二生字有別。上生字。言
心中一無罣礙而生此心。下生字。因六塵所染。而
心反為其所生。應與不應。一勉一戒。正相照應。無
所住。心中毫無執著也。八字連讀。不言心之生。而
言生其心者。正以心本虗靈。原存生生之理。特為
情欲所制。生機漸消。人於一念不起時。反觀內照。
覺得此心有油然而生者。非他心。其心也。應無所
住句。全是心之覺處生之。無所住者。心中盡是覺
處。不應的走不得來躲閃。便在在皆明覺之生心。
靈光透出。何生之非其心。
須菩提。譬如有人。身如須彌山王。於意云何。是身為
大不。須菩提言甚大。世尊。何以故。佛說非身。是名大
身。
因上人心清淨。則其心大矣。惟人有此大心。可譬
有此大身。非反說到外也。身字即作心字看。佛欲
廣善現之心。而復以身如須彌山王為問。善現即
悟佛意色身雖如須彌山王。皆是法身顯化。故應
<pb n="353"/>
曰甚大謂人心大。有如身大也。恐眾生不悟。遂自
闡揚之曰。何為信有大身。葢佛自說清淨心。充滿
六虗。乃生心之妙用。非說身軀之身。法界為身。無
有形將豈須彌山王足喻哉。非身。即無相二字。法
身也。亦即清淨真心也。人不清淨其心而染於六
塵。不為小其身乎。以其遠離諸垢。名之為非。以其
尊崇奇特。名之為大。然非心無住著。何以得此。○
須彌。西域山名。猶云妙高。四寶所成曰妙。突出眾
峯曰高。此山為四天下中最大。廣三百六十六萬
里。為眾山之長。故稱山王。人身豈有如是之大。世
尊欲人從色身中悟法身。故托此為問。葢以須彌
為眾山之尊。法身亦為眾身之尊也。○此段問答。
言無所得。無有莊嚴而至於心無所住。則此心方
為廣大。此又佛開悟善現一則也。
<other>○無為福勝分第十一</other>
此即莊嚴分不盡之詞。謂七寶施。不免生心住相。
若受持般若。於心無所生。於相無所住。是謂無為
福勝。
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多。世尊。但諸
恒河。尚多無數。何況其沙。須菩提。我今實言告汝。若
有善男子善女人。以七寶滿爾所恒河沙數三千大
千世界以用布施。得福多不。須菩提言。甚多。世尊。佛
告須菩提。若善男子善女人。於此經中。乃至受持四
句偈等。為他人說。而此福德。勝前福德。
四果以下至非身大身。節節言佛法不可取。既法
不可取。則持經有何利益。故此第二番又較量經
勝。以見持說之不空也。上言山。此言河。俱是喻說。
此段甚言世界之多。恒河者。西國祇桓精舍側近
之河。從阿耨池東西流出。周四十里。如來說法。常
因眾見而取此為喻也。佛問如恒河中所有許多
沙數。如是一粒沙等類一恒河。於汝意下若何。是
諸多恒河沙。寧為多否。欲令善現先悟此沙之多。
為下文張本。善現會佛意。如來不是妄說。佛具正
徧知。照見盡虗空。徧法界。故先答言甚多。世尊。但
一沙一恒河。諸恒河尚然無可算數。何況諸恒河
中所有之沙。又可算數耶。佛呼善現。此喻非是謊
言而可實信。我今實言告汝。上泛言物情。今說作
福事。故為實言。以如是沙類諸恒河。諸恒河中所
有之沙。一沙等一世界。其世界之多又何如。若善
男女以七寶滿此世界。布施於人。其布施之多何
如。得福之多何如。前只滿世界。今滿河沙世界。尤
無數矣。亦無是理。只甚言其得福。善現會佛意。恒
河沙固不可勝數。又況一沙是一恒河。又是一世
界。如此布施。其得福豈不甚多。佛告善現。若有善
男女受持隨分四句偈等。為他人解說經義。使之
明悟。此福德歷劫常存。勝前寶施著相之福德也。
前說於此經中受持。乃至四句偈等。此說於此經
中乃至受持四句偈等。有別前兼說經。此單說偈。
見得以四句偈與人說。其福尚然無量。則持全經
者。又不知何如矣。葢布施必待七寶而得福。若經
與經中之偈。則不論貴賤貧富。隨人皆可持說也。
○世人住相布施建塔造廟。莊嚴佛土。只為福德
之念不清。不知財寶布施。無論一大千世界。即無
量大千之寶施。不出六塵。總屬有為。不若此經四
句。自利利人。照徹本來面目。彼此可超生死。成無
上道也。
<other>○尊重正教分第十二</other>
一是恭敬其說法之處。一是恭敬其受法之人。一
是恭敬其藏經之所。是為尊重正教。
復次。須菩提。隨說是經。乃至四句偈等。當知此處。一
切世間天人阿修羅。皆應供養。如佛塔廟。
既言持經福勝。當知經可尊重。故復次及之。受持
<pb n="354"/>
解說。不論何地。若隨地而說此經。乃至者。下及之
辭。等者。綜貫之義。般若無多。舉一便該全旨。故四
句可以度生。此處。雖謂有經之處。却謂此心也。以
清淨心說法。即生人清淨心。一切世間存有為之
心。如天上之神。世間之人。及八部鬼神中兇狠之
阿修羅。欲求化度。正當生恭敬心而供養之。視說
經之人。巍巍高顯。如舍利所藏之塔。奕奕莊嚴。如
佛像所居之廟。而無不瞻禮也。人但恭敬塔廟。而
不恭敬說法之人。殊不知說法之人。便是法身。即
為塔廟。可不尊敬耶。○阿修羅。魔王名。即羅剎國
之主。有大神力。能與如來之法相敵者。如來說法
時。作比丘相而至。如來能以慧眼覷破。阿修羅無
可施。其魔力。遂反邪歸正。所以此經每說一切天
人阿修羅。正從此時證果者。
何況有人。盡能受持讀誦。須菩提。當知是人。成就最
上第一希有之法。若是經典所在之處。即為有佛。若
尊重弟子。
善言妙義。與心相會。如膏助火。心觀益明。故此分
加讀誦二字。承上言隨說少許。尚感得天人供養。
何況於此一經全文。盡能受持。坐則對卷而讀。行
則釋卷而誦。其為天人阿修羅所供養者。更當何
如也。則知是人見性無疑。成就最上第一乘出世
希有之法。更當何如恭敬乎。此言其人也。且不獨
說經與持誦。若是經典所在之處。隨何方所。便同
如來身歷之地。而佛無不在。不特佛在。并持戒修
福而為人所尊重之弟子。如菩薩摩訶薩。亦無不
在矣。而可不崇敬乎哉。○上從說經處。以及持經
之人。自四句以及全經。是由淺入深也。此從持經
之人。以及經所在處。自成就佛菩薩。以及有佛與
弟子。是由深而又淺也。總反覆發明經勝。
<other>○如法受持分第十三</other>
般若非般若。名相空也。說法無所說。法相空也。塵
界非塵界。世相空也。身相非身相。我相空也。一切
皆空。方從經義解脫。是謂如法受持。
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜即
非般若波羅蜜。是名般若波羅蜜。
上說經典如此之妙。善現因問此經當以何名。若
有經名。我等何以敬奉而心持之。佛告其經之名。
則名為金剛般若波羅蜜。謂用堅固之智慧。出生
死苦海。而以一性和眾性。是此經之大旨。金剛所
擬。物無不碎。智慧所照。物無不空。所以名為金剛
般若。凡人智慧之性。從無始而具。不著漸染。如金
之出火。純潔而無夾雜。此時私欲不入。何等堅剛。
一為私欲軀遣。便柔軟而失其本然。不得登岸矣。
惟率其最初。而堅持固有之智慧。不使少有虧欠。
則回頭是岸。以此名義。汝當奉持於心。然其所以
行此奉持者何哉。言出於口。雖是佛說。止為口說
而已。必有默傳此心。超出言表者。法相本空。不可
取著一名字相。況究實言之。只奉持其心。行住坐
臥。弗令昏昧。何有般若可名。葢學無要領。則汎而
無歸。知有統宗。又執而不化。故曰即非般若波羅
蜜。為奉持之故。於無名中。強立名為般若波羅蜜。
并般若而空之也。固知經可定名。經中之法不可
名。法可師授。法之為理不能授也。即非者。掃迹之
談。是名者。本具之義。
須菩提。於意云何。如來有所說法不。須菩提白佛言。
世尊。如來無所說。
名相盡掃。則智障悉空。智障既空。尤當并空言相。
般若波羅蜜之名。既為贅語。則又何有般若波羅
蜜之法。可以言說也哉。佛慮善現疑有名字該奉
持。則如來有所說法了。故又以此詰之。而善現了
<pb n="355"/>
知說即無說。乃答云般若無法可得。如來亦不能
以文字而說也。如來秪是傳心。何曾說法。會得箇
中。則名亡說泯。經義全彰。言相何可執也。
須菩提。於意云何。三千大千世界所有微塵。是為多
不。須菩提言甚多。世尊。須菩提。諸微塵如來說非微
塵是名微塵。如來說世界。非世界。是名世界。
言相不可執。則器界相亦何可執。因惟難說之理。
先使其思。今以物之至細至大者觀之。眾生性中
妄念。如三千大千世界中所有纖微塵埃。何處不
有。是為名否乎。善現會佛意。世界。喻法身。微塵喻
妄念。即答言甚多。一切眾生。被妄念微塵遮蔽佛
性。不得解脫。若妄念得盡。便現真如矣。佛又呼善
現謂。般若所以為金剛者。為不同於塵界及色身
也。不知微塵雖多。以清淨心對之。無非虗妄之散
布。變幻無常。體非真實。但據形色。名之為微塵耳。
是微塵可說。而微塵之理無可說也。佛說世界。世
界雖大。以明眼人觀之。只是虗妄之結聚。劫數窮
盡。終有混沌。亦非真實。但據迹象。名之為世界耳。
是世界可說。而世界之理不可說也。微塵。該盡宇
內人物。世界。該盡天地始終。此外更有何說。上句
形起下句。重世界一邊。
須菩提。於意云何。可以三十二相見如來不。不也世
尊。不可以三十二相得見如來。何以故。如來說三十
二相。即是非相。是名三十二相。
器界相既不可執。如來之身相亦豈可執乎。佛將
三十二相現身說法。又呼善現。汝意如來所修三
十二相為實相否。善現會意。佛雖由於四大凝成。
現三十二相報身。至涅槃考終。同歸烏有。故言弗
也。相是色身。不可以此得見真佛。此如來。謂真性
佛也。下如來說三十二相。則謂色身佛也。何以故。
是三十二相者。只就如來幻身言之耳。此身雖與
眾生不同。而究竟色身終屬幻形。難久住世。是非
真實相。特強名為相。是佛身可說。而佛身之理無
可說也。乃知一住著即經義。亦非般若。一解脫。即
報身器界。無非般若波羅。以是心持經。方為淨信。
又何必捐身棄世。以求度脫生死乎。此與上節。大
意謂細而微塵。大而世界。妙而佛之色身。皆虗妄
名。亦應上無有定法如來可說也。○三十二相。一
身相。修廣莊嚴。容儀端整。二體相。上下等量齊肅。
三面相。如一輪滿。望日之月光彩可尋。四頂相。高
顯周圓。形如天葢。五髮相。右旋盤曲。一絲不亂。六
耳相。低垂過肩。七眉相。灣環淨皎。如　　弓。中高
而兩垂。八眉毫相。間有白毫。柔軟若綿。又如珂雪。
九眼相睫相紺青而美。色平整若牛之長　　眼
大而左右齊整不偏。十眼睛相。色青鮮白。而眶環
微紅。十一鼻相。豐高而下垂。十二脣相。潤若丹朱。
十三口相。閉若瓠形。開若海口。十四牙相。上下四
十。肉深根固。整齊平淨而密。十五齒相。四齒潔白
鋒利。十六舌相。廣薄修長。吐垂面輪。至耳髮際。十
七音聲相。梵音詞韻。和雅而眾聞。十八額相。方正
隆準。十九肩相。平正圓滿。與項相稱。二十項相。實
而厚。二十一背相。盎然周正。充滿廣豐。二十二腰
相。鯁直有威。二十三手相。十指尖圓。纖長豐白。骨
節柔軟若綿。二十四臂相。平立垂可摩膝。如象王
鼻。二十五脇相。兩肋圍抱。如鹿之腨攝。二十六毛
相。皮上每孔生一毛。青宛如絲。軟如兜羅。二十七
皮相。望之金光晃耀。肌理細潤不住垢膩。二十八
乳相。凝實不枯。二十九臍相。窅深可容細菓。三十
足相。兩底平滿。下有千輪輻文。三十一足指間有
雁　紋。狀若綺畵。三十二足趾廣長。坐與趺相稱。
趺與距相稱。
須菩提。若有善男子善女人以恒河沙等身命布施。
若復有人於此經中。乃至受持四句偈等。為他人說。
<pb n="356"/>
其福甚多。
善現但知身相不可取。未知身相亦不當捨。今人
具有幻形。或能空其相。故又呼善現。若有善男女。
欲求了悟。以為捨此有漏之身。可得無生之理。於
是敲骨擊髓投岩赴火。刎頸割肉。燃指卸臂。將此
身命。如恒河沙等以為布施。身施。如尸毗王之代
鴿。命施。如薩埵之飼虎。如此種種。可為極矣。若復
有人。將此般若經義。受持於己。開導他人。比之捨
身命者。其所得靜妙福德。不更多哉。葢身命之捨。
終有盡日。而修性之功。歷劫常存。思及於此。真不
可說也。此第三番較量持經。
<other>○離相寂滅分第十四</other>
須菩提於此感悟。復歎後五百歲。有信解受持般
若者。決不為四相所纏。既離諸相。即名為佛。佛云
不惟信解。但聞此般若。不生驚怖。已自希有。復引
因中以持般若故。得離諸相。雖遭割截。了無嗔恨。
復引不生心。不住法。及入闇處明之喻。此分名離
相寂滅。旨哉。
爾時須菩提聞說是經。深解義趣。涕淚悲泣而白佛
言。希有世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。則生實相。當知是人。成就第一希有功德。
自此至十六分。總明受持之難。功德之大也。深解
大徹悟也。善現知捨身命所感之福。不如持說之
勝。遂悟真空無相義趣。感佛恩深。不勝欣喜之至。
故反流涕發悲。讚言希有世尊。佛說如是般若甚
深經典。我從昔日受教以來。夙植善根。所得如來
慧眼。於無上菩提。覿面成迷。自傷所聞之晚。昔未
聞而今聞二句正涕泣心事也。善現是阿羅漢。於
五百弟子中解空第一。豈不聞如是深法。況世尊
說時。聞者不少。只恐聲聞小乘。聞而未必能信。故
以此策勵同學。謂信心而有善根。清淨而却六塵。
便是無相之相。則生實相。信經如何能生實相。以
經所詮皆無相之理。因經修證。離妄去執。諸相。亡
而實相見矣。當知是人。成就出世大事。功成果滿。
故言功而不言福。豈非第一希有乎。第一。即無上
菩提也。
世尊。是實相者。即是非相。是故如來說名實相。
因說實相。隨遣之以表奉持。是實相者。不過借以
生空相之資。其實理以無相為真。欲人反求諸心。
故曰實相。究非有執著之相。此如來平日之名言。
非我今日之臆說。故又引以證之。
世尊。我今得聞如是經典。信解受持。不足為難。若當
來世後五百歲。其有眾生得聞是經。信解受持。是人
即為第一希有。何以故。此人無我相。無人相。無眾生
相。無壽者相。所以者何。我相。即是非相。人相眾生相
壽者相。即是非相。何以故。離一切諸相。即名諸佛。
信解者。信其義而曉解。受持者。受其義而持行。不
足為難者。起下希有之詞。言我今身親值佛。獲聞
如是般若經典。親見如來印證。信解受持。不足以
為難聞。而未來眾生。不得遇佛。能依是法。即為希
有。前云成就。此言即為。正以末世能信。尤可快也。
葢佛在之日。雖有中下根基。能往問佛。佛即隨宜
開示。無不契悟。佛滅度後後五百歲。去聖遙遠。但
存言教。人若有疑。無處咨決。於此時中。無緣面授。
僅得耳傳。清心敬信。自解自悟。是最上根器。較之
我聞。最為難得。何以信經之人。得為希有。以此人
依此經修行。盡離妄識。已是超脫四相也。所以無
四相者何哉。了悟四相俱妄想。不是本來心。故曰
即是非相。非。猶無也。非相。即實相也。何故非相宜
去。葢佛以覺言。外覺離一切有相。內覺離一切空
相。於相離相。於空離空。得真空無相之妙故即名
之為諸佛中人。佛非第一希有乎。
<pb n="357"/>
佛告須菩提。如是如是。
丞稱如是。是接引世人意。不但以其言之是也。
若復有人得聞是經。不驚不怖不畏。當知是人甚為
希有。
大乘之法。非大乘根器。猝聞諸相不生。言下即佛
之說。未免一往怪愕而驚。進退張皇而怖。恐懼阻
難而畏。因䇿勵後世學者。若復有人。信心清淨。得
聞此理。歡喜受持。如有夙契而不驚。若曾行習而
不怖。勇猛承當而不畏。此人悟入法門。速離眾生
下劣之見。非久種善根。安能直造如來第一義諦。
則豈非甚為希有乎。葢實難其人也。○以下通說
後世持經之人。反覆申明。在無實無虗句結穴。後
說以要言之。而不說要言在何句者。佛不以一句
實法。生後人執著也。
何以故。須菩提。如來說第一波羅蜜。即非第一波羅
蜜。是名第一波羅蜜。
承上言。何故不驚怖畏。得為希有。葢以此經為萬
法宗源。凡經皆從此一經會出。諸法波羅蜜。皆無
以尚之。是為第一波羅蜜。然是人正無第一相也。
心中若存第一相。便落二三小乘。不為第一希有
矣。如來嘗說第一波羅蜜。非有第一相。所以名為
第一波羅蜜。前曰佛說般若波羅蜜。重在般若。此
云如來說第一波羅蜜。重在第一。前曰即非般若
波羅蜜。并般若而遣之。此云即非第一波羅蜜。并
第一而遣之也。此又空善現第一相也。以上皆論
智慧。
須菩提。忍辱波羅蜜。如來說非忍辱波羅蜜。
智慧必從實行證驗始真。故又告之曰。人聞第一
波羅蜜而不驚怖畏者。法相空也。又不若試之利
害生死。而證人相之亦空也。即如辱之所在。人不
能忍。而有忍之者。是即入法之一門。故如來說忍
念皆去。辱自消亡。而何有忍辱相乎。遇值嶮巇。恁
地平平打過。方是真降伏。李屠諸本。俱無是名句。
何以故。須菩提。如我昔為歌利王割截身體。我於爾
時。無我相。無人相。無眾生相。無壽者相。何以故。我於
往昔節節支解時。若有我相。人相。眾生相。壽者相。應
生瞋恨。
何故忍辱如無。人之於辱。不惟能忍為難。而能忘
則尤難。因自舉歷劫修行事證之。佛有時自稱佛。
自稱如來。自稱我。我。特謂我身。如來與佛。則謂己
與諸佛如來皆然。經中盡如是也。佛三世轉身為
如來。歌利事在第一世。受記於然燈在第二世。如
我昔為。十一字為句。葢借此以證忍辱。并忍辱皆
忘之意。乃。見割截於王。非佛身自為王也。割截。即
下支解。割至耳鼻。截及手足。辱斯甚矣。而佛能忍。
毫不起四相之見。葢五蘊本空。縱患害相加。如吹
光割水。湛然不動。此段是正說。因自問此何故哉。
又反言之曰。我昔支解時。若有四相。則瞋恨往往
而生。冤魂相報。莽撞投生。不復更去修行矣。所以
無四相者。忘其辱。并忘其忍也。
須菩提。又念過去於五百世。作忍辱仙人。於爾所世。
無我相。無人相。無眾生相。無壽者相。
不特此時為然。從今追念前生五百世入山求靜。
作忍辱仙人於爾所世。佛所歷之世。亦善現歷過
者。又正言之曰。此時早無我人等相。認為宿世應
受之報。乃不昏亂真性。托生再修。是忍辱之證。後
人修行者亦宜如是。見苦是苦。由於我相不化。若
離我相。則誰為辱者。誰為忍者。身空則無痛者。心
空則無覺痛者。不見為苦。自然成忍也。上是引己
以證。此又引多生以證。然則如來之無瞋恨久矣。
豈偶一能之者哉。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
<pb n="358"/>
生無所住心。
此承上無相之故來。佛累世行忍辱行。以無我故。
得成菩提。故凡修行菩薩。於一切相。盡應解脫而
離之。發無上道心。不應住色聲等相生希求福利
之心。葢無上正等正覺心。乃清淨無相心。豈可染
於六塵。住色者。眼前美好。屋宇器用服色之類。聲
香五者。謂凡音樂馨香滋味感觸事情利己者。凡
住著處。皆不起念。收上兩句。應前離一切句。兩應
字。兩不應字。甚著力。此是故。及下是故。與上數何
以故。緊相呼應。此意已見四分十分中。復詳言之
者。恐弟子聽之不審。或有續來聽者。經中重疊處。
義皆如此。
若心有住。即為非住。
前是正言。此又反言之。若心中稍有所住。此心終
為六塵把持。則妄念紛馳。已著諸相。取捨愛憎。無
有休期。便落人天小果。不證無上菩提。何有住足
之處。所謂應無所住而生其心者此也。上四住。作
住著住字。末一住。作住止住字。
是故佛說菩薩心。不應住色布施。須菩提。菩薩為利
益一切眾生故。應如是布施。
論修行人之心。亦應無住。菩薩所行六度。皆應離
相。色為六塵之首。施為六度之初。故云不應住色
布施。五識皆因色相而起。故此止以一色總該無
住。如是行施。欲使含靈抱識。盡被恩澤。各得無相
之體。即前所云滅度無量眾生。實無滅度者。不度
而度。乃所以深為利益也。菩薩為普度眾生。而以
布施利濟益物。原為人而不為己。則知不當復有
嗔恨。應如是以我無住之法而布施之耳。若存施
受之心。即非無住矣。
如來說一切諸相。即是非相。又說一切眾生。即非眾
生。
即以如來之說證之。一切人我諸相。俱非真實。盡
是空華。故不應住。又說一切眾生。盡是假名。不見
佛性。名為眾生。若離妄心。見自性佛。即無眾生可
得。故不應住相布施。下二句。是明上二句之所以
也。葢以眾生若有。則說不得諸相為無若眾生既
無。則諸相之無。益可知矣。
須菩提。如來是真語者。實語者。如語者。不誑語者。不
異語者。
此如來之語人不信心。則以為妄。孰知其真故不
偽而切人。實故不虗而有據。皆適如其心之所言。
而不加毫末。不減分寸不以虗誑之言而使人惑。
不以異同之言而使人疑。葢以破眾心之狐疑也。
此泛說平日如來所有的話。皆一一可信。如此。則
又何疑於持經證果之言。為不然乎。
須菩提。如來所得法。此法無實無虗。
向云如來無所得。今云如來所得法。即前無相無
住之謂。數語即法之所在。此所說之法。真體常存。
以為實耶。而六塵四相皆空。以為虗耶。而四果所
得皆有無實。故不住於有。無虗。故不住於空。非空
非有。執情盡化。乃為真得。虗實合說。虗中想出實
際。實中想出虗理。靠不得實。著不得虗。虗實相形。
乃成如來妙法。
須菩提。若菩薩心。住於法而行布施。如人入闇。即無
所見。
無實無虗之法。佛已說出要領。故又言若悟得此
法。則無所住之心。在在皆然矣。即以布施言。布施。
謂法施教化眾生也。若菩薩自家修行。心住於法。
而又以此行於布施。心為法所拘。彼此都受法障。
即以貪愛自蔽其明矣。便如人入闇中。有何所見。
此行法之失也。
若菩薩心。不住法而行布施。如人有目。日光明照。見
種種色。
<pb n="359"/>
若自心不住於法。而又以此無住者行其布施。則
觸處皆通。無有障礙。便如人之有目。加以日光照
之。秋毫皆矚。何色不見。此色字。與六塵之色不同。
滿眼乾坤山河大地。無非是色。故謂種種色。此言
法之所在。必能空而後能照。甚言執法者之不得
法也。
須菩提。當來之世。若有善男子善女人。能於此經受
持讀誦。即為如來以佛智慧。悉知是人。悉見是人。皆
得成就無量無邊功德。
汝計末法無傳。豈知不解脫。則此經是文字。能解
脫即是佛智慧。如來用此啟發後人者。耑望流通
之人。當來之世。邪法競起。正法難行。若有善男女
得遇此經。從師稟受。誦讀精進。非由口耳之傳。直
究心學。這便真正是能了。何愧如來證果。即是一
佛出世。如來豈庸釋我。無論世遠於五百歲。以自
心之佛智慧。照見自心。未有不洞徹者。以此流通
佛法。豈不成就作佛功德乎。無量者。不可稱量。非
特利一身。將普施羣生。無邊者。無有邊際。非特利
一時。且徧千萬億劫也。言人能如此。則人人可為
如來。世世見有如來。故說功德之無窮耳。受持四
字相因。欲受其文故讀。欲持其義故誦如來悉知
見。示非臆說也。
<other>○持經功德分第十五</other>
如來謂此般若章句。專為發大乘心者說。又能三
時受持。即是負荷菩提良器。其樂小法。著四相者。
烏足語此。又謂此般若章句。在處即是佛塔。天人
圍繞。豈過分哉。故云持經功德。
須菩提。若有善男子善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人聞此經典。信心不逆。其福勝彼。何況書寫受
持讀誦。為人解說。
此第四番較量持說福德也。初日分者早晨。中日
分者日午。後日分者晚間。日有六時。舉此以該終
日耳。恒河沙及無量劫。俱借言。葢身命。人所最重。
以此為施。比七寶施尤甚矣。故佛呼善現而言。若
有善男女。於一日三時中以身命布施。如恒河沙
之多。且歷百千萬億劫之久。其布施之願極矣。若
人能以其心。實信此經而無違逆。其受出世福。已
勝彼身命之施。何況書寫傳布。行解相應而受。勇
猛精進而持。心不散亂而讀。見性不迷而誦。兼以
為人解說。化導多方。捨身豈能及之耶。此較前加
書寫二字。欲人利導以廣濟度也。佛恐人執著如
來忍辱之說。徒以身施。於己性人性。毫無利益。故
十三分已言之。此復救其失也。○人不悟道。欲破
生死。捨財不已。至捨身命。不知捨身修福。不如施
法修慧。縱三時捨身。都是住相布施。有何利益。若
聞般若經典。信之於心。不逆於理。以之自度。則超
生死。得涅槃。福已勝彼三時布施。何況受持讀誦
之餘。加以書寫解說。廣為流傳。以之度生。而成無
上道者乎。
須菩提。以要言之。是經有不可思議。不可稱量無邊
功德。
承上文來。三時捨身。亦是有盡之言。若據實理。而
以經義之簡約者言之。說經之要。原自無多。過心
境界。不可思惟。過言境界。不可擬議。不可名物稱
不可淺深量。其中有大無邊際及人功德。然則前
云身命之施。尚在思議稱量有邊之域。烏足與此
較哉。
如來為發大乘者說。為發最上乘者說。若有人能受
持讀誦。廣為人說。如來悉知是人。悉見是人。皆得成
就不可量。不可稱。無有邊。不可思議功德。如是人等。
即為荷擔如來阿耨多羅三藐三菩提。
<pb n="360"/>
何言乎經之功德。此經如來非為修因種福說。耑
為發度己度人之大乘心。像車乘之大。普載一切
眾生者說。亦非為權淺之大乘說。為發菩薩阿羅
漢等登大乘之最上乘心者說。大乘者。諸菩薩是
也。為大乘說者。說此六塵四相之應空而入於法
也。最上乘者。佛如來是也。為最上乘說者。說此空
相之心。皆歸於空而并無所謂法也。第一句。是引
眾生而證入諸菩薩。第二句。是引諸菩薩而證入
於佛如來也。此正以要言之之意。乘取通遠之義。
乘有輪始可轉行。故以法為法輪。諸經皆謂大乘
者。取法輪轉通之義也。若有最上機。發大心之人。
能持誦廣說。則其所知見。與如來合體。如來自悉
知其所知。悉見其所見。超情量。絕名稱。直入不思
議地。成就者。滿足之意。此再述前言。以見其必然
也。如是人等。即為大乘最上乘之法器。荷擔自性
如來在身內。而共成無上菩提。必至物我一時解
脫。方捨此擔也。背之所負曰荷。肩之所承曰擔。此
應前即為如來也。如來所以將此經啟發此人。使
繼往開來。而諸佛賴之也。其所成就何如乎。世間
上乘之人。入聖至易。中材之人。超凡最難。故佛往
往從第一等佛菩薩。直說到學為佛菩薩者。是成
就中材。不使其恍惚無據也。○佛家三乘。一曰聲
聞乘。羅漢得道。全仗佛語。指示為聲聞。二曰緣覺
乘。辟支佛得道。緣己感觸而心悟。是佛緣特達為
緣覺。三曰菩薩乘。能修六度。已為佛矣。此則通修
萬行。功非為己。志在廣濟。故以大道為名。是登大
乘。
何以故。須菩提。若樂小法者。著我見人見眾生見壽
者見。即於此經不能聽受讀誦。為人解說。
此反結上文。以明大乘最上乘之旨也。何以見其
荷擔之故。若鈍根下劣之徒。為聲聞緣覺。其所好
樂。不脫於小乘法。不發大心。而沾沾章句之末。即
為妄著四見。毋論能持。且不樂聽受讀誦。寧得於
如來深法。解說以度人耶。則信此經非易語。而菩
提非易擔矣。此言其人也。
須菩提。在在處處若有此經。一切世間天人阿修羅。
所應供養。當知此處即為是塔。皆應恭敬。作禮圍繞。
以諸華香而散其處。
然荷擔之人不易得。則經宜護持。以待後之能信
者故囑善現云。眾生果能因經。悟此法性。便是心
上工夫。所在之處不一。若有此經。一切天神世人
兇神。抱有為之心。求解脫者。固應敬事崇奉此經。
當知此般若經卷所在之處。如牟尼寶珠。瑞光輝
映。即為如來法身舍利寶塔。發心菩薩。豈不皆應
恭敬。而以清淨心供養皈依頂禮環繞拜頌。而以
清淨身供養。四撒華香。而以清淨物供養也。華香
散處。即所謂恭敬之文也。持經功德。不亦大乎。
<other>○能淨業障分第十六</other>
佛謂受持之人。以今生輕賤之微垢。能易當墮惡
道之重愆。復引因中供養諸佛之功。不如末世受
持般若少分之福。故云能淨業障。
復次須菩提。若善男子善女人受持讀誦此經。若為
人輕賤。是人先世罪業。應墮惡道。以今世人輕賤故。
先世罪業即為消滅。當得阿耨多羅三藐三菩提。
此特說出果報。為下乘人開自新法也。世人喜惡
嫉善。一見是人為人輕賤。便謂受持無益。福報虗
語。使人生退轉心。不知輕賤亦忍辱中事。故佛言
持經之人。該天人恭敬。或因疾患貧窮衰老。反被
世人輕賤。何哉。佛申明之曰。是人雖今生無業。或
宿世業重。應墮地獄。等惡道。以今生持經力。止為
人輕賤罵辱。前生大過。即為消除。時雖忍辱。力加
進修。當證無上佛果。持經功德。可謂大矣。豈可因
輕賤而隳精進哉。
<pb n="361"/>
須菩提。我念過去無量阿僧祇劫。於然燈佛前。得值
八百四千萬億那由他諸佛。悉皆供養承事。無空過
者。若復有人於後末世。能受持讀誦此經。所得功德。
於我所供養諸佛功德。百分不及一。千萬億分。乃至
算數譬喻所不能及。
此第五番。佛舉自行。較量福勝。以見經不可不持
也。阿僧祇。無數也。那由他。甚無數也。言此時之佛。
實有千千萬萬耳。佛自追思前生。於過去無量劫
數未遇然燈佛之前。此時無此經典。求道甚難。得
相值百千萬億之佛。悉皆敬奉承事之。與之參究
宗旨。而無一人空過。不與說明此經義者。今有此
經。非法非非法。若復有修行之人於後末世。雖目
中不見有諸佛。只須受持讀誦。會諸佛之源。從自
心性。一日了悟。則較我歷劫事佛之功德。彼得一
分。勝於我之百分。彼得百分。勝於我之千分。豈算
數譬喻。如微塵恒河沙等所可及哉。用力何其省。
而悟道何其易也。○供佛雖感福報但是事相。終
屬有盡。況供養承事。無關自性。自性若迷。福無可
救。若持經。則能生理解。得證菩提。故供佛雖多。總
不及持經者百分中一分。千分萬分億分中一分
也。上節為罪重者說。以持經力。罪滅之後。漸漸修
行。方得成佛。此節為無罪者說。故因經力。一悟本
性。遂超入如來地也。
須菩提。若善男子善女人於後末世。有受持讀誦此
經。所得功德。我若具說者。或有人聞。心則狂亂。狐疑
不信。
此結上文也。再言其人。深寓屬望之意。此經非大
乘根器。不能持誦。末法眾生。德薄垢重。嫉妬彌深。
若善男女於此時中。受持讀誦。心求真諦。超登覺
岸。所得自性功德。在人神悟。豈容辭說而使人可
聞乎。具者。詳盡之義。與上以要言之相反。如來非
不欲詳晣言之。無如下乘之人。便謂如來與上乘
說者。又與下乘不同。則將疑如來不一其說。其心
因入於狂亂。以致如來之經。反生狐疑而不信。所
以不欲具說耳。狐性多疑惑。每渡河氷。且聽且渡。
故曰狐疑。
須菩提。當知是經義不可思議。果報亦不可思議。
義者。般若妙義。即性體也。果者。如華結實。報者。如
響應聲。言理之必然也自此已後。讚較都絕。故此
結上無住無相之妙。又結上佛不具說之旨。餘所
較量。但是別意斷疑。與前次第不同。○此處果字
加一報字。與前四果果字不同。前說得深。此說得
淺。前是自證自果。此則以果得報。此段全要發出
下愚自新求善。而又恐其為善不卒。以致狂亂狐
疑。故以果報結之。是如來開導庸愚一片婆心也。
<other>○究竟無我分第十七</other>
善現復理最初之問。世尊亦如前答。又引因中以
無法可得。契空有兩融。故蒙然燈授記作佛。使我
當時有少法可得。則不與我授記矣。必至通達無
我法。始是真菩薩。故為究竟無我。
爾時須菩提白佛言。世尊。善男子善女人發阿耨多
羅三藐三菩提心。應云何住。云何降伏其心。佛告須
菩提。善男子善女人發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。
自此至末。偏重法空。總欲淘汰二乘人所得心。遣
除凡夫業福心。故每說經一番問以較福一番也。
降住之法。佛前此已為詳答何必再請。葢善現見
佛所說皆破除我執。無佛可求。無生可度。未甞實
言何處可以住心。何法可以降心。將令初發心菩
薩茫無住向。又自前身相見如來。下十段。總說無
我。謂除却我。則誰為住心降心。若有住心降心。則
又乖無我之義。所以因上不可思議。覆思前所問
<pb n="362"/>
住伏之說。亦不可思議。而又申明無我之旨也。不
知人我之相不立。即無降伏之降伏。得法之想不
生。即無安住之安住。故下仍以無生可度。無法可
得告之。佛告以下。是答住心人惟一點靈心運用。
凡發菩提心者。何甞有我。當生如是無我之心。謂
我當化度一切卵胎濕化等眾生出於輪迴。已。盡
也。度生那有盡時。一度即有一己。即化度之盡只
了得我性作用。豈可於清淨虗空中。妄生執著。而
起一眾生可度之心。及我能度之之念乎。
何以故。須菩提。若菩薩有我相。人相。眾生相。壽者相。
即非菩薩。
以何義故。普度眾生。而不起眾生念耶。若有滅度
念謂我得度生之法。人得我法而度。眾生得我法
而度。生生不已之眾生。俱得我法而度。則私心未
絕。執而不化。四相總成一我。何能伏住。而名菩薩
清淨心乎。
所以者何。須菩提。實無有法發阿耨多羅三藐三菩
提心者。
所以不能破除四相者何。前說當生如是心。似發
心有法。豈知真性虗空。原無有菩提心。心既強名。
發豈有法。非徒無一切眾生即發此度生之菩提
心。亦不可得。菩提心不可得。又安有可住可降之
心乎。發菩提心之法不可得。又安有住心降心之
法乎。住心降心之法且無。則所謂我者安在。而無
我之旨益明矣。
須菩提。於意云何。如來於然燈佛所。有法得阿耨多
羅三藐三菩提不。不也世尊。如我解佛所說義。佛於
然燈佛所。無有法得阿耨多羅三藐三菩提。佛言如
是如是。
如來。佛自謂也。然燈以下。歷舉如來無得法之果。
以明學者無得法之因。如來以昔在師所。有法得
菩提為問。善現深解無相之理。故言弗也。所說義
義字。指上實無有法句。謂從心自發。外心無法。有
何所得。正悟如來之得法。得之於心不執師之法
以為有得。佛然其說。重言如是以印可之。不但稱
其言之是。而謂我之所得。真在心。而不著於師之
說耳。此皆無我意。
須菩提。實無有法如來得阿耨多羅三藐三菩提。須
菩提。若有法如來得阿耨多羅三藐三菩提者。然燈
佛即不與我授記。汝於來世當得作佛。號釋迦牟尼。
以實無有法得阿耨多羅三藐三菩提。是故然燈佛
與我授記。作是言。汝於來世。當得作佛。號釋迦牟尼。
何以故。如來者。即諸法如義。
此反覆告之者。欲善現知法無所得也。覺本非發。
何況有法。諦審於是。乃知人法俱空。一念不起。是
為真降伏耳佛深當意故隨順善現所說。而先正
言其實無所得。凡僧初入門祝髮。其師訓言曰授
記。然燈沒後即是來世。非兩人又隔世代也。如來
法法皆空。心心無住。謂我若得法為來世化度眾
生之人。此時授記師應以法傳我。令今世就成佛
道。即不以我為來世當得作佛而有佛之名號矣。
釋迦。此云能仁。言能以至仁之心。而普度一切也。
牟尼。此云圓通。言有此普度一切之心。而能圓通
四大。靡所不徧。毫無窒礙也。當日命名之意如此。
已上葢反言之也。又正言之曰。我惟不存一得法
心。所以授記時。師曾作是當得作佛之言。而以釋
迦牟尼名之。然燈但作是言。則知然燈自成然燈。
釋迦自成釋迦。實無有法可授受明矣。此正結引
證意。總無無上菩提心。從心自發而已。所謂無法
得者。何以見其無所得。諸法千條萬緒。而其一貫
之旨。總歸於如言如義而不言如法。如如中著不
得法相也。言諸法而同歸於如義。正是百川之流。
銷歸大海。不見增益。又何有一法之可獨名乎。當
<pb n="363"/>
生如是心至此。是前後照應。
若有人言如來得阿耨多羅三藐三菩提。須菩提。實
無有法佛得阿耨多羅三藐三菩提。須菩提。如來所
得阿耨多羅三藐三菩提。於是中無實無虗。
此反覆推明以釋人疑也。得者。自外而得。真性豈
由外得哉。言如來得菩提者。不過凡人之言耳。如
來實無有法得菩提也。故呼而告之。以正人言之
妄。然不可謂如來不得菩提。但得之於真性。性本
無法。故其中據以為實。則全無憑藉。見以為虗。則
觸處圓通。無實無虗。法安所施。前無實無虗。是言
如來所得之無相。此無實無虗。是言如來豎義之
無法。
是故如來說一切法。皆是佛法。須菩提。所言一切法
者。即非一切法。是故名一切法。
因是之故。即以如來平日所言證之。天下之可恃
者皆法也。法至一切。則無論大小。何處不是修行
成佛之法。不必於諸法外另覓菩提也。此釋諸法
如義。佛又恐人泥法。故呼善現。所言一切法者。假
此修行。不得認為真實。有所得。則不用之。原無有
實。不過是虗名耳。不可於諸法之內。執有菩提也。
人可泥法而不知真性乎。
須菩提。譬如人身長大。須菩提言。世尊。如來說人身
長大。即為非大身。是名大身。
此承上起下之辭。人身長大。喻一切法之多。法非
真有可譬。前云人身等須彌山之長大。善現會無
實無虗之意。謂如來所說人身長大祇是幻形。豈
有真實大身。惟此清淨無為之心。離一切相。徧一
切處。是法身大。功德無量。是報身大。是名大身耳。
明大身非身則無實無虗。愈可知矣。○此性不明。
雖有長大之身。終為虗[殼-一]。以喻雖有一切法。而不
能得之於心。則一切法。總屬成法。非我獨得之真
諦矣。
須菩提。菩薩亦如是。若作是言。我當滅度無量眾生。
即不名菩薩。
前言如來無滅度法。恐人以佛為然而菩薩未必
然。故呼善現云。如來無法得記。菩薩亦當無法度
生。然菩薩之果。亦豈真實也耶。不過如大身之虗
妄。徒有其名而已。葢以菩薩通乎佛性。所差一間。
若使菩薩作是言謂我當化度無量之眾生。便是
執於化度之法。而不可名之為菩薩矣。以菩薩著
相即是眾生也。
何以故。須菩提。實無有法名為菩薩。是故佛說一切
法。無我無人無眾生無壽者。須菩提。若菩薩作是言。
我當莊嚴佛土。是不名菩薩。何以故。如來說莊嚴佛
土者。即非莊嚴。是名莊嚴。
佛又自問。何故一切眾生為有情不名覺眾生。隨呼
善現而自答云。實無有法名覺眾生也。修行賴有
佛法。此云實無有者。謂非真性有之也。又推其故。
佛說一切緣覺聲聞之法。以除四相為主。四相無。
而念中豈有滅度眾生之由我者。言佛。則菩薩之
不落於化度法可知。菩薩既不存化度心。則心中
清淨。不為清淨所拘。若菩薩作是言。我當飾金寶
於世間。見有佛可取。則滯於法相。是凡夫之見。不
得名為菩薩矣。此何故哉。如來只說心為佛土。清
淨無相。不假外飾。若是觀想西方。不達一真法界。
外飾即非莊嚴。惟以定慧之寶。莊嚴心之佛土。乃
是真相。非虗名耳。然佛土是假名。莊嚴是假法。則
菩薩豈可作意莊嚴佛土哉。
須菩提。若菩薩通達無我法者。如來說名真是菩薩。
度眾生是大悲。嚴佛土是大智。皆菩薩分內事。一
作於念。便非菩薩。然則起何等心。方名菩薩耶。凡
相皆是有我。如度生著相。歸功於我。莊嚴著相。徼
福於我。今曰無我法。只前無相無住之說。必也以
<pb n="364"/>
天下之身為我。不以一己之身為我而人無我。當
布施。不惜己有以濟物。當忍辱。雖割肢體而無嗔。
而法亦無我。觸處洞然。而得心契圓融之妙者。斯
則如來稱名真正修行。而可授記作佛耳。章內三
言非菩薩。謂有我故。此言真菩薩。以足實無法得
之旨。法尚本無。云何而求於住也。世尊到此。却把
四相。收為一我相。要除四相。只在通達無我。下皆
明我法意也。○上言六塵而單說色相。以聲香等
從色起也。此言四相而獨說無我法。以人眾壽皆
從我而起也。通達則彼此無礙。便是一箇正覺心。
何所容其為法乎。
<other>○一體同觀分第十八</other>
前言五眼。後說三心。中云河妙佛世界所有眾生
心。如來悉知。雖優劣善惡不同。皆如三心不可得。
萬法歸一。一更無異觀。故此分名一體同觀。
須菩提。於意云何。如來有肉眼不。如是世尊。如來有
肉眼。須菩提。於意云何。如來有天眼不。如是世尊。如
來有天眼。須菩提。於意云何。如來有慧眼不。如是世
尊。如來有慧眼。須菩提。於意云何。如來有法眼不。如
是世尊。如來有法眼。須菩提。於意云何。如來有佛眼
不。如是世尊。如來有佛眼。
此答降伏。上言無我。而此以五眼問者。眼亦我身
之一官。無我。便應空眼相。不知無我相者。但無我
身之累。非并其身而無之也。身累盡忘。而我之慧
性。便從眼光透出。所以有此五眼。佛問五根。一步
說深一步。善現答五眼。一步見高一步。要之五眼
總是一眼。分言之有淺深。合言之無高下也。肉眼
者。色身之眼。人有色身。即具此眼。而或見正。或見
邪者。此肉眼之所以相遠也。凡人與如來同此眼。
而如來有之。便能從此眼得證上果。則謂如來之
肉眼可也。天眼者。能普照眾生邪正。若登高視下。
纖毫畢見。此從肉眼證果後得之也。慧眼者。如來
具三世慧光。不徒見一己之生滅去來。并晰眾生
之種種色相。此從天眼中看出。法眼者。所視一軌
於法。而非法之事不得再迷。故如來曾以此眼。看
破阿修羅之假道亂真。使反魔入正。佛眼者。見眾
生皆可成佛。而并無善惡之分。正是開眼憫眾生。
合眼盡法界。而無所不入其眼也。
須菩提。於意云何。如恒河中所有沙。佛說是沙不。如
是世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。
善現雖知如來具五眼。而未知如來灼見眾生心
而為眼。故復問汝意作何理會。恒河所有以下凡
五層。一河。二沙。三世界。四眾生。五眾生心也。欲明
眾生有種種妄念。故舉無窮之沙以喻。如恒河中
沙。佛說是沙否。善現。即答以是沙。極細而無數。故
先言之。佛又問汝意若何。一恒河中沙。沙類恒河。
謂一粒沙一箇恒河也。如是。則恒河不勝其多矣。
是許多恒河中所有之沙數。是沙數多不可言。諸
佛世界。又如諸恒河中之沙數。是世界多不可言。
寧為多否。善現即應以甚多。佛世界謂一佛所設
化之世界。此起下文也。
佛告須菩提。爾所國土中所有眾生若干種心。如來
悉知。何以故。如來說諸心。皆為非心。是名為心。
上說世界多。此則說人心多。國土。是世界中所分
者。葢住心降心。宜一切無心。無心則無相。寂若太
虗。烏可得而知。若妄心即有形相。故爾所國土中
所有眾生。眾生何其多。一切眾生所具若干種難
計數之心。心又何其多。欲明如來之智。微妙能知。
故約所知之境廣多。以顯如來。所具五眼。無不知
見。心數雖多。總名妄心。故云悉知。此何以故而悉
知。如來說諸差別若干種心。皆屬後起。絕非清淨
<pb n="365"/>
本心。識得妄心非心。是即心之所以名也干。數也。
所以者何。須菩提。過去心不可得。現在心不可得。未
來心不可得。
此釋非心之所以也。前言若干心。此止說三種心
者。見非心不外三種耳。過去心者。此事已過。此心
尚留。便多眷戀顧惜。終身迷惑而不悟也。現在心
者。即如富貴貧賤。各有其位。不得越位而求。人惟
看不破。以我當久於此。則眷戀之心出矣。又以我
特暫於此。而厭常之心又出矣。故現在而莫知其
為現也。未來者。此境不在目前。而設一或然之想。
此境尚在後日。而設一預期之端。便多患得患失
之心。三箇不可得。不是婉轉商量。直是斬釘截鐵
語也。則夫著相心。并有得有法。度生莊嚴心。俱不
可有。況所謂降伏哉。應無所住而生其心者此也。
<other>○法界通化分第十九</other>
如來重引布施因緣。所得福德。皆虗妄非實。雖所
施之福多。較之持般若無盡之福。特泰山之毫末
耳。故云法界通化。
須菩提。於意云何。若有人滿三千大千世界七寶以
用布施。是人以是因緣。得福多不。如是世尊。此人以
是因緣。得福甚多。須菩提。若福德有實。如來不說得
福德多。以福德無。故如來說得福德多。
前說諸心非心。乃知無心是為真心。無福德是為
真福德。故揭出因緣二字。并結十七分以下一支
也。因者。因其舊也。凡事必有因。而後緣之以起。因
其善者。即緣善而起。因其惡者。亦緣惡而萌。人以
滿大千世界寶施作如是善因。結如是善果。得少
得多。似有分寸。故問得福多否。前世是因。今世是
緣。今世修因後世受緣。故言如是。凡是果德。皆彼
因成。故施多得福亦多。佛諭之曰。世間福德。緣會
而生。緣離則滅。若能離却因緣。方顯自性。自性顯
露。是真實福德。福德在性。則不求而得。無相無量。
如來不得言多。有實。非住著之謂。葢布施若關自
性。便不墮入頑空。此已超過算數境界。反說不得
多了。此二句。說福德性也。惟因緣果報。極富貴繁
華。轉眼皆空。生滅萬狀。寶施之福。不關自性。縱施
徧河沙。於己性毫無利益是有而若無也。因其有
涯涘可測。得計多寡。所以如來說福德多。福德尚
不可得。而欲得非心。可乎。知此則前非福德性。及
福德多明矣。
<other>○離色離相分第二十</other>
佛以具足色相問。而善現了解空義。皆云不可得
見。故世尊許之。
須菩提。於意云何。佛可以具足色身見不。不也世尊。
如來不應以具足色身見。何以故。如來說具足色身。
即非具足色身。是名具足色身。
此與下。結前身相三十二相節意也。上說諸佛所
證。乃無為之法。云何佛身有八十種隨形相好可
見耶。故有此問。色身。皮肉血氣之身具足者。五體
無缺少也。佛有五體。眾生亦有五體。故言佛可以
無所虧欠之肉身相見否。言有此身見之者必生
歡喜心也。善現以隨其身形。一一皆好終非真相。
故言弗也。又謂此身不離肉身。仍歸烏有。佛性如
虗空。安得執此不可恃之色身以見如來耶。此其
故何哉。葢如來法身。固非形色可見。卒。未嘗離於
形色而不可見。故云即非具足色身。是名具足色
身。
須菩提。於意云何。如來可以具足諸相見不。不也世
尊。如來不應以具足諸相見。何以故。如來說諸相具
足。即非具足。是名諸相具足。
諸相。是神通變現之相。不止三十二相也。不應以
相見。謂相亦非性也。此何故哉。如來所說諸相之
具足從佛觀之。亦是幻妄。原非具足。此具足之所
<pb n="366"/>
以名也相到具足。是為完人。然貌足而性不全。即
非踐形之人。與官之不全者何異。如來發問。意在
掃除色相。欲人於自性中求見真佛法身。善現能
悟佛旨。即一切掃去。則凡所有相皆是虗妄益明
矣。如來說出眾生色相之不可恃。隨言已三十二
相之亦無足據其旨歸於無相無法。故下文即以
無法申明之。
<other>○非說所說分第二十一</other>
解般若。故通達無我法者名菩薩。不解般若。故有
若干種心。是名眾生。然般若無說而說。乃悲願深
重。隨感而應。若有所說。則謗佛也。此理豈可為執
相滯見者道哉。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。
上言無相。此言無法。葢以法相名因。故必相空而
法亦空也。佛言汝勿謂我先作是念。將有所說法
以度生。使我先有是念。便是我為法拘。即人之聞
我法者。亦莫先作是聞法之念。謂如來將有所說
法。而我今得聞之也。此何故哉。葢無說而說。說即
無說。若使其人不達是意。而謂如來有所說法。是
徒惑於章句之末。不明說經大旨。即為謗佛。不能
解我所說無相般若之故矣。然莫謂如來不說法
也。但真性難言。無法可說。即此是真說法。不妨稱
性而示也。前如來無所說。謂莫著言說相也此言
如來無說處即是說。謂莫著無說相也。
爾時慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
上言說法與聞法者。皆無法可恃。則來世何所為
據。而使人信從耶。善現是天生聰明。以慧為命。慧
從性命中來。不緣後起。已得正覺。故以是稱之。謂
佛說般若甚深。人雖具亦不識。說亦不信。況末法
駑劣之秋無佛開導。從文字遺教中。能信如來者。
可有其人否前章實信淨信。指後日得道者言。此
信心。是大凡修持之人。故下文只論眾生。佛曉之
曰。汝慮末法難信者。執著眾生相也。豈知眾生皆
有佛性。卵胎濕化諸種。或有變化而脫於凡者。一
脫其凡。便是登岸。故不可以眾生名之亦不可以
非眾生名之。自問何故非不眾生。葢眾生之所以
為眾生者。我佛嘗謂汝等皆當作佛。則非眾生可
知。是葢泥其迹而名之為眾生耳。則不必作眾生
相也。此結前無眾生相句。凡佛自言。而云如來說
者。謂諸佛亦如是說也。見必能生信意。惟世有信
心之眾生。由有說而悟無說。由有相而悟無相。則
聖凡不足拘。而如來亦可見矣。
<other>○無法可得分第二十二</other>
有法可得。即非真空法性。謂無可得者。以本來各
各具足故也。
須菩提白佛言。世尊。佛得阿耨多羅三藐三菩提。為
無所得耶佛言如是如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。
此段見佛於正覺之性。一歸於空也。前四論無得。
善現雖知無定法名菩提。尚不脫一法字。佛屢為
遣除。此因聞上無法可說。故復問佛得菩提。果無
所得耶世尊見其意氣相投。真為以空合空。以水
投水。故印證之曰如是如是。人心以覺為體。因不
覺而有覺。只為倚著法相求覺。所以不能直下承
當。豈知心體湛寂本如虗空。無論萬法消融。即使
其中稍有幾微之法。可留。便非真覺性矣。加一少
字。甚言其無也。
<pb n="367"/>
<other>○淨心行善分第二十三</other>
依般若行。所作皆名善法。了無高下。體性平等安
容四相復入。哉。世尊初答以無法可得為正覺。達
妄即真也。二答以平等為正覺。法無高下也。三答
以正助為正覺。離四相而修善也。故名淨心行善。
復次。須菩提。是法平等。無有高下。是名阿耨多羅三
藐三菩提。以無我無人無眾生無壽者。修一切善法。
則得阿耨多羅三藐三菩提。
上言無少法可得。落斷滅見矣故復以實法實修
告之曰。此法之所以無可說者。正以此菩提法。千
佛同源。無奇異而甚平。無分數而有等。故於其中。
若智若愚。共聞共見。不分別諸佛是高。眾生是下。
所以名為高而無上。均而正等。悟而正覺。惟此覺
性。人人同具則先覺者。正當覺其後覺。而何有四
相可存。若觀佛作光明超絕相。觀眾生作垢惑暗
昧相。則心不平等縱勤修一切。不得菩提。以。用也
佛法即用此不著相清淨之心。修一切日用常行
之法。化其不平不等。何善如之。用心行善曰修。復
還性體曰得真性我本有之強名得耳。
須菩提。所言善法者。如來說即非善法。是名善法。
前言佛法非佛法。統言之而法不可執也。此言善
法非善法。析言之而法亦不可執也。法無所為善。
因性而善。真性無我。豈法有所助益而為善。善與
非善。只在著意不著意間。若執定善法。便落法相。
恐人執有故隨說隨剗云。所言善法者。即非善法。
但虗名之耳。然說到覺性中之善。則善仍不在法
上說矣。
<other>○福智無比分第二十四</other>
重言受持之功。雖以七寶聚如須彌之高而用布
施不惟百分不及一。雖千萬億分。亦不及持經般
若之一分。宜乎稱福智無比。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經
乃至四句偈等。受持讀誦。為他人說。於前福德。百分
不及一。百千萬億分。乃至算數譬喻所不能及。
因言善法。又推到布施。因說布施。又歸到受持解
說。是從善法連絡下來。佛謂一四天下。則有一須
彌山若大千世界。所有百億須彌山矣。人能以須
彌山王大之七寶。集聚一處。而不分人我之物以
行布施。較三千大千世界更多矣。種因得果。生生
享之不盡。然終無解脫之期。故修福不如修慧。若
上根人。自得領會者有幾。中下根人。必須將此教
典。為入道梯筏。故前止言四句偈等。此處特提般
若波羅蜜經。自行持誦。以之教人。其福德萬劫無
量。皆因其法之善故也。算數譬喻。總以明其善法
耳。自平等。句至下即非凡夫。是因無法可說。生出
善法一番問答。自凡夫句以下。則又以無相可說。
生出一合相一番問答也。
<other>○化無所化分第二十五</other>
受持般若。即是度眾生。久之般若智圓。自然眾生
見盡。若欲離此。別起心而謂度眾生。則四相儼然。
是謂化無所化。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。
上言經義之妙如此。則此經之度人多矣。而如來
又言。汝等聽法之學人。勿謂今日說經時。如來設
一念。以為我之說經。單為我當度脫後世眾生也。
須菩提莫作如此之念。何以故。覺性平等。誰有是
性而為能度。誰無是性而為所度。但眾生自復本
性。佛實不曾度之。前是佛自視。此是他人視佛如
此也。若作念如此。則佛本不著相。人視其有四相
矣。二句反言。以明果無眾生可度也。
<pb n="368"/>
須菩提。如來說有我者。即非有我。而凡夫之人。以為
有我。須菩提。凡夫者。如來說即非凡夫。是名凡夫。
此發明無度眾生之我。如來既無四相。云何假名
稱我。葢對所度眾生言然如來平日。雖未甞不自
稱曰我。心中却不著我相。不自私已。何有四相。故
度我即是度眾生。本不差別。而取相凡夫。亦思度
人。乃自謂此經非我不能誦。非我不能解。誤執為
有我。則安可以凡夫之執。遂謂有我度生。有生我
度哉。此結前無我相也。佛又恐分別聖凡。阻其精
進。故又結前無人相而言。凡夫者。如來說當其既
悟無我。便是佛菩薩心腸。即非凡夫。則亦是從其
在迷。名之為凡夫而已。并凡夫而無之。而又何處
有我乎。此見聖凡一體。正所謂是法平等。此正如
來借己以喻後人。望後人不作凡夫度世想也。
<other>○法身非相分第二十六</other>
善現謂觀如來心不可離相。佛言轉輪聖王亦具
色相。若果以色相見。音聲求。則遠皆法身非相之
義也。
須菩提。於意云何。可以三十二相觀如來不。須菩提
言。如是如是。以三十二相觀如來。佛言。須菩提。若以
三十二相觀如來者。轉輪聖王即是如來。須菩提白
佛言。世尊。如我解佛所說義。不應以三十二相觀如
來。
此段又以色相反覆申明。結前無壽者意也。總是
啟發善現悟到一合相處。前言三十二相不可得
見矣。此復問可以相觀如來者。正欲善現認清不
應以色相見如來意。如是如是。是迎如來之機。且
順佛而說以相觀如來。佛恐其執著應身。不達法
體。故又以輪王即如來為難。轉輪。即法輪也。輪王
管四天下。業福既多。亦同佛具三十二相。若執相
觀如來。則輪王亦當是佛。豈知佛相由法身現。王
相依業因生。雖似而實異。何可執相論耶。善現迷
心頓釋。遂云如我解佛所說轉輪王之義。輪王雖
修三十二行。終不契清淨本來心。則未可遂以如
來目之如來仍不應以三十二相觀也。○前說見
如來。是令善現一眼覷定意此說觀如來。是令善
現一心會著意。前說在外。後說在內。此二字之不
同解也。故善現已應如是而復悟不應也。總之實
得不在外見意。
爾時世尊而說偈言。
善現便能解佛難意。佛遂說偈以證之。
若以色見我。以音聲求我。是人行邪道。不能見如來。
法身之體。不離於聲色。然亦不在三十二相上認
取我。謂真我。是佛性也。佛不於三界現身意。豈可
以光明相好而見。四十九年不說一字。亦豈可以
聽受文字而求。若以色相見。音聲求。便失真空無
相之旨。悞入於邪道。安得見如來真面目乎。此深
闢著相之非。見人當收視返聽。即性而修。不在色
相音聲幻妄處求如來也。
<other>○無斷無滅分第二十七</other>
般若性體。離一切法。與一切相。苟不悟無斷無滅
之理。謂有則墮常見。謂無則墮斷見。皆失般若中
道也。
須菩提。汝若作是念。如來不以具足相故得阿耨多
羅三藐三菩提。須菩提。莫作是念。如來不以具足相
故得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
身相既不可執以觀如來。又烏可緣以得菩提哉。
佛又恐離相觀如來。謂人空則法亦空。竟成斷滅
見。故說此以見菩提不滯諸相。正所謂無實無虗
也。只重斷滅相三字。如來既具此相。而不以一相
<pb n="369"/>
自存。所以無處不具足耳。是念者。謂以生相觀如
來也。若作莫作。反覆言之者。申明色相音聲之不
可泥也。若作者。指其失也。莫作者。開其悟也。具足
相。即福德相。佛先反其詞曰。若作是取相之念。則
如來原不以具足相得菩提。遂正其詞曰。莫起是
滯相之念。如來原不以具足相而得菩提。相是外
相。菩提是真性。豈因外相而得。是申明上文。乃叮
嚀諄切處。佛又反其詞而曰汝若設念。發菩提心
者。於一切法皆棄置之。斷滅而不用。如說佛身相。
幻形終屬有盡。是為斷滅故說。佛又正其詞而示
之。不可作是念也。何故不可作是念葢發求真性
心者。須依布施忍辱諸法修行。不可遂斷滅佛法。
當知無為是有為之體。有為是無為之用故不用
法者為斷滅相理從心得。奚干外相。法以。證心。奚
能斷滅。大乘所修福德之因。所得福德之果。但離
取著之相。不同小乘斷滅見。故曰於法不說斷滅
相。前闢著相。為已渡者說。此闢斷見。為未渡者說
也。
<other>○不受不貪分第二十八</other>
佛謂持般若故。則知一切法無我。能成就無生法
忍。其七寶布施之人。豈可與此福德比量。彼布施
有貪受。此持經無貪受。以其不受。是名正受。如海
納百川。安有已哉。
須菩提。若菩薩以滿恒河沙等世界七寶。持用布施。
若復有人。知一切法無我。得成於忍。此菩薩。勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
夫諸法雖不應斷滅然亦不可執著。今不與持經
者較。而與得法者較。乃形容佛法之妙。受福德受
字。對上布施二字。以其所施。得其所受。作字又對
上受字。因其所受。見其所作。此又借布施一段。說
出得成於忍。不重布施也。前以布施屬眾生。此又
屬之菩薩。非謂菩薩去布施。正從此印證菩提心
耳。假使菩薩以無量世界寶施。較須彌山王聚更
多矣。祗為著相布施一念。貪受福報。便落人天小
果。不能成就自性功德。若復有人。知從前所說一
切法。只無我盡。之。其所由成。在於能忍。忍者。堅忍
不動之義。即前無諍。及一切善法。與忍辱波羅蜜
是也。人惟不能忍。便不能有成。忍則六塵愛戀之
情。悉堅固無漏。能制妄念。不使之起便可件件放
下。到得人法兩空。智與理冥。纔是得成於忍。葢佛
以不忍度世。以忍捐我。有大忍於我。斯能大不忍
於世也。既得無生法忍。自與住相行施者不同。此
菩薩所得無為功德。豈不遠勝寶施有為之功德
乎。然所得之故。何以勝於前也。葢以得之者。我所
固有。不假外來。非因一施而一受。以菩薩不受有
漏法報故也。善現又疑福所必得。奚曰不受。不知
所謂不受者。非云却而不受。我所自有。非人授之。
何處可容其受。福德是性。非有損益。從何而受。故
又言菩薩所作福德。不應貪著。福德自作之。自受
之。若據為我有。求多於福德。則貪矣。此貪字。須會
上無為法有差別。則知有為處即是貪矣。貪則未
有不著於相者。菩薩所以不受也。
<other>○威儀寂靜分第二十九</other>
般若智體。與十方虗空。湛然常寂。而不拒諸相。寂
而常照。照而常寂。行住坐臥。四威儀中。常住寂滅。
無不清淨。故此分名為威儀寂靜。
須菩提。若有人言如來。若來若去。若坐若臥。是人不
解我所說義。何以故。如來者。無所從來。亦無所去。故
名如來。
上言不應貪著。則是法相尤不可著。前論佛之身
相。此論身相中之運用也。此段是借來去坐臥四
<pb n="370"/>
字。以喻如來之。意。四若字。見非真有去來坐臥也。
人惟信如來是有形色的。則心中忽設一來念。便
覺其若來。而瞻禮敬肅之事起矣。設一去念。而以
為若去。則枯禪槁性之說起矣。設一坐臥念。而以
為若坐臥。則凡遇一塔一廟。便謂此中有如來趺
坐寢息。而依藉之想又起矣。故概以不解所說義。
解後人之惑。無所從來二句不對。下句只帶言之
耳。如來者如其所性而來便有與生俱來意。非言
來時一無所從也。但此性虗靈。若說從何處發脚。
便有影子。故說一無所字。下句玩一亦字。則知佛
但說如來。不曾說如去。來曰從來。去曰所去。葢即
以所從來者而還歸於所去也。來者。完全而來。去
者。不欠缺而去。即使去而復來。依然如此。何得不
謂之如來乎。由此細而微塵。大而世界。分與合。無
非此理。下文遂暢言之。
<other>○一合理相分第三十</other>
佛謂微塵世界。乃事相也。能受微塵者。乃理性也。
事相理性。混合為一無所可分。凡夫貪著事相。而
不悟理性。所以狥生滅而罔究涅槃。不容無斷說
也。
須菩提。若善男子善女人。以三千大千世界。碎為微
塵。於意云何。是微塵眾。寧為多不。須菩提言。甚多。世
尊何以故若是微塵眾實有者。佛即不說是微塵眾。
所以者何。佛說微塵眾。即非微塵眾。是名微塵眾。
此與下。發明微塵世界之義。說微塵。說世界。是言
小之難容一芥。大之可藏須彌。而大小之形。皆不
可著故又反覆申明之。世界原係塵聚而成。非將
世界碎作微塵。今言其碎。指妄念言。見有所造作
耳。學道之人。不達諸法皆空。將廣大世界。一念分
別。使卵胎濕化。紛紜膠轕。剖析為微塵。汝意謂何。
寧為多否。此以人所易曉者開發善現。塵甚多。可
喻應身歷世務。即悟答云碎世界為微塵。以凡夫
心量計之。不勝其多矣。又白世尊而自問。彼微塵
何故甚多。自答云。微塵之多。無非影響虗妄之建
立。若微塵眾為實有。佛即不說碎為微塵眾矣。葢
謂真性為實有。則不可說。而微塵眾非實有。故佛
說之。是可說皆虗妄。所以謂不可說。不可取。又自
問所以不說是微塵眾者何即自答云。佛所說碎
世界為微塵眾。隨風則散。隨水則凝。本無定體。可
執之以為實乎。執之無可執。離之不必離但有微
塵眾之名耳。知此。則知如來應身。凡其去來坐臥。
不過虗應世而歸於空者。
世尊。如來所說三千大千世界。即非世界。是名世界。
世界。身之別名。善現悟微塵。并悟及世界。區宇雖
大然元會運世。凡十二萬九千六百年。天地亦終。
即非世界。此世界之所以名耳。然則如來法身。無
來無去。亦不過虗住世而妙於空者。
何以故。若世界實有者。即是一合相。如來說一合相。
即非一合相。是名一合相。
又自問何故世界非真實。自答云。若世界為實有。
則聚微塵眾而成世界。建世界於眾微塵。即為一
合之事相。而無從解脫矣。一合者。一合而不可復
分也。未有合之事。先起合之心。心合於事。而相形
矣。即如耳目口鼻。未起一念。色聲香味。全然無形。
及念起而欲視。則合於色相矣。念起而欲聽。則合
於聲相矣。念起而欲口鼻如其意。則合於香味相
矣。此因一念所發。遂與事相相牽。如來常說一念
相則不然。如來既空塵相。正性所存。俱無執著。其
中自有不求合而合之理。納世界於微塵世界即
具於一微塵而不見有餘。納微塵於世界。一一微
塵各現十方世界。而不見不足。非合非離。是之謂
一合相。豈甞有一合相可名乎。凡言即非。皆謂實
無。凡言是名。皆謂虗名也。前由微塵世界及佛相。
<pb n="371"/>
論其皆非真實而理無可說。以見如來之非有說。
此由佛身及微塵世界。論其。皆無真實無同歸於
空。以見貪夫之不知空也。
須菩提。一合相者。即是不可說。但凡夫之人。貪著其
事。
恐人妄生執著。故并一合相而掃去之。佛謂此理
當俟悟者若以言語為說。不惟中下凡夫。說微塵
著微塵。說世界著世界。即上根凡夫。亦說一合著
一合。安能超悟哉。事者對理而言。真性即理即事。
縱橫無礙。凡夫不明真性。妄著性中所現五蘊六
根之事。貪戀而不肯割去。泥一切色身為我。沉淪
六道。無由脫離。所以不能空世界而下等微塵也。
○合而言一。如膠膝著物。始不相合。纔合。便堅固
而不可解所以合相易於貪著一者舉其初念而
言。初念一起。即合到底著迷。故謂之凡夫云爾。如
來無所說之意。至此盡明。
<other>○知見不生分第三十一</other>
佛言發菩提心者。諸法無相。應如是知見信解。自
然於四相中不生知見也。
須菩提。若人言佛說我見人見眾生見壽者見。須菩
提。於意云何。是人解我所說義不。不也世尊。是人不
解如來所說義。何以故。世尊說我見人見眾生見壽
者見。即非我見人見眾生見壽者見。是名我見人見
眾生見壽者見。
以下明離我法二見。此節初離我見也。經首降伏
章。若菩薩謂有生可度。即著四相。安住章。若心取
相即著四相。四相乃一經所遣之執。故佛問善現。
若人言佛處處說有四見者。須菩提。汝且思量。此
言佛所取義。必與世人四見不同能解之否。善現
謂。如來有真四見不同凡夫。故言弗也世尊。凡人
迷妄之習。在境為相。在根為見。外不住相。原於內
不住根。世人見相不化無有真見。見猶不見。安能
解佛所說義耶。說義何如世尊說真四見。即非如
世人之有已無人分別愛憎壽夭之妄四見。若是
人明得真上起妄。妄上起真。真妄不分。合而為一。
是名四見。何謂真四見。如來說一切眾生皆有佛
性。是真我見。說一切眾生有無漏智性。是真人見。
說一切眾生本無煩惱。是真眾生見。說一切眾生
本性萬劫不壞。是真壽者見。○前言我人等相。而
此言見有別。言相則尚有相在。言見則并無無相
之見矣。見非見之於目。而直見之於心。心有此見。
則相雖無。而仍著於有。如來此言。恐後人誤信如
來說法。因有四見。欲強制以歸於無。故申言之。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩薩。所言法
相者。如來說即非法相。是名法相。
此離法見也。究竟正覺中。何有四相之名。三如是。
指菩提心言。照前應云何住。及如是住句也。不生
法相。應前云何降伏。及如是降伏。葢法相不生。則
更無起滅也。此已收到應無所住。又起下如如不
動句。收到如是我聞句矣。佛見善現所悟已徹。即
其問詞而結之曰。凡聞經修法。發無上覺心者。於
經中一切所言修行之法。皆當清心解脫。以如是
心知覺。如是心見識。如是心解說。不必生諸法相。
而有所取著也。能布施不知施。忍辱不知忍。便不
生法相矣。葢法相者。入門之路而非造極之處。所
以借此引導。不可以此證心。佛又恐善現不知何
為法相而令不生。故釋之曰。所謂法相者。非有非
無。法到悟時。且不用矣。原不執著。亦豈有相。是法
相亦虗名。上達必由心悟耳。葢通收經中離即離
非無住之理也。前於初學。則曰不取法相。此於成
學則曰不生法相。前言立法者。則曰即非佛法。此
言用法者。則曰即非法相。能不生相而無貪著。庶
<pb n="372"/>
超塵界。證如來。所以結全經住伏之理也。
<other>○應化非真分第三十二</other>
聞如來教而生信解。斯則人因法悟。法假人弘。人
法相傳。流通無盡。當機大眾。天龍八部人等。歡喜
信聞。流通於遐方矣。
須菩提。若有人以滿無量阿僧祗世界七寶持用布
施若有善男子善女人發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。何以故。
此總結全經無住布施。并前後二問也。前此無相
之故。已了了分明。此只借布施。發出不取於相。以
證如如之旨。菩薩見道之後。福報一念未忘。縱以
無量無央數世界中之七寶與人。較恒河沙。更為
大且多矣。得福終歸消滅。發心已差。若善男女發
心度生。修菩薩行者。只須於此經中四句偈等。心
手不釋。悲憫眾生。復為敷演其辭。解說其義。雖不
計福。而其福更勝彼寶施。演字與解字不同。解者
只以其大意而解之。演則并其字句而演之。使天
下後世無不推求詳衍而無一字一句稍存疑義
也。佛自問演說之法何如。正以無有人我之相故
耳。故說法者。不破所有。只破所取。取則差別熾然。
不取則有無平等。故凡一切相皆無足取。而但如
其心以應之。上如字虗。下如字實。謂適如其所如
也。雖當紛擾之處。而此中却如如不動。二句是演
說之方。無為法要旨也。○如如者。如其所來。如其
所往。諸法如義。即佛智慧也。不動者。不為得心所
動。不為因果所動。葢佛設化。不過應緣而說。緣了
則寂。乃自如之甚。而心體未甞動也。不取於相則
無住。如如不動則降伏矣。與人演說即是相。云何
不取於相耶。
一切有為法。如夢幻泡影。如露亦如電。應作如是觀。
不動是無為法。取相是有為法。佛以無形相而無
所為為真性。故以有形相而一切有為為偽妄。總
屬因緣。無有自性。縱得福報。倐忽變滅。就如夢之
得醒。而夢境成虗。術之有幻。而形聲莫據。水之有
泡。而泡滅即無有泡影之隨身。影息而即無有影。
與朝露之晞於日。電火之熄其光。六者皆瞬息無
形。何有為之法可執乎。人能識真空無相之旨。則
在在皆如是矣。觀即般若妙智。能如是觀。則知如
來不動之體。可以為人演說。而住心降心。究竟無
餘矣。一經始末。皆稱如是。始云如是住。如是降心。
至此又云如是觀。故知妙智實一經之宗也。
佛說是經已。長老須菩提。及諸比丘。比丘尼。優婆塞。
優婆夷。一切世間天人阿修羅。聞佛所說。皆大歡喜。
信受奉行。
釋迦在祇園說法已畢。爾時弟子中之長老。則有
須菩提。前說善男女是何等人。僧眾之比丘男。即
千二百五十人之輩。又後來者比丘尼。乃出家尼
姑也。在家之優婆塞此言持戒男。是居士。即經中
善男子也。在家優婆夷。是道姑。此云近事女。言其
親近比丘尼而承事。即經中善女人也。天神。謂欲
界色界無色界諸禪天也。人類。謂王臣兆庶。鬼王
之名。阿修羅。有鬼道天道人道六道中之三道也。
聞如來說此微妙經義。皆得解脫。無不歡喜之至。
信之切而領受其言身體力踐而奉行之。夫聞法
醒夢。喜心易生。而身體力行。談何容易。不篤信者
不領受。信受而不奉行。雖喜猶弗喜也。必智慧真
肖金剛。纔斬六根斷絕。佛法之能感人如此。豈非
護念付屬之善歟。如來從鹿苑至䟦提。中間四十
九年。未甞說一字。茲與須菩提問答成經。無非為
化導羣生而設。然此理說亦無說也。

金剛經註正訛（終）
<pb n="373"/>

<article id="n490">金剛經淺解</article>

No. 490
<sarticle>金剛般若波羅蜜經淺解</sarticle>

姚秦三藏法師鳩摩羅什奉　詔譯
奉佛弟子（翁春　王錫琯）解釋
金剛般若波羅蜜經
釋　金剛者。金中精堅者也。剛生金中。百煉不銷。
利能斷物。譬如智慧。能斷絕貪嗔癡一切顛倒之
想。梵言般若。此云智慧。梵云波羅蜜。此云到彼岸。
欲到彼岸。須憑智慧。經者。此經乃學佛之路徑也。
<other>○法會因由分第一</other>
此分敘說法聚會因緣之所由起。考大般若經有
六百卷。凡說十六會。此則五百七十七卷。給孤園
第二處第九會也。按前此佛在鹿野苑轉四諦十
二行法輪。恐人遂著有相。因於般若會上。闡無相
正宗。要人見性成佛。不許向心外一絲著取。所以
掃求佛相。埽取菩薩相。埽能度生相。埽泥言說相。
埽著修行相。而併不生斷滅相。空而不空。有而非
有。見性如如。法會大事畢於斯矣。
（佛有大弟子阿難．迦葉二人。共述此經。其言曰）。如是（經之所言乃）我（親）聞（之於佛者。彼）
一時（也）。佛在舍衛（波斯匿王之）國。（城外有太子）祗（陀所施之）樹。給孤
獨（長者須達拏所買之）園。（內建精舍。請佛說法。佛）與（得道深者）大比丘（之徒）眾千
二百五十人俱（在焉。於）爾（之）時。（佛為）世（界之）尊。（當將午）食時。著
（僧伽之大）衣。持（四天王所獻之）鉢。（往）入舍衛大城。（向人家）乞食。於其
城中。（不擇貴賤。作平等觀）。次第（而）乞。（乞食）已（竟。）還至本處（園中。將乞來之
食。各）飯食訖。收（其）衣鉢。洗（其跣）足已（畢。乃）敷（陳高）座。而（結跏趺以）坐。
（於是可以隨宜明道矣）。
釋　佛滅度時。阿難啟請。一切經首。當置何語。佛
命置如是我聞四字為句。佛者。梵云婆伽婆。唐言
覺。自覺覺他周遍法界。舍衛國有一長者。名須達
拏。常周給孤貧煢獨。因有是稱。彼欲卜勝地供佛。
惟祗陀太子園方廣莊嚴。往問太子。太子戲曰。若
布金滿園。我當賣之。須達拏運金側布八十頃園
並滿。太子不受。因同建精舍。故統明祗樹給孤獨
園。梵云比丘。此云乞士。乞法以明己之心。乞食以
種人之福。佛為三界之尊。故稱世尊。三界者。欲界．
色界．無色界也。
<other>○善現起請分第二</other>
此分。空生致敬起請。所問皆菩薩分上事。三．四分
佛亦以菩薩之事答之。如是指所問三藐三菩提
心。故十七分問答仍前。正增應生如是心及無有
法二句。其寔無有法正以離四相故而降伏之問
以明。
（維）時（有年）長（而）老（者名）須菩提。在（於）大眾中。即從座（上）起
（立。）偏袒（而露其）右肩。（以示奉持之便）。右膝（跪）著（于）地。合掌（以致其）
恭敬（之心。）而（啟）白（於）佛（前。乃）言（曰。我佛萬法圓融。真三界）希有（之）世尊
（也。以真）如（之性。明慧通徹。隨所而）來（現。）善（能）護（衛眷）念諸（學佛之）菩薩。
（俾信受是法。不受魔侵。）善（能委）付囑（託）諸（學佛之）菩薩。（俾奉行是法。無時斷絕。其
慈悲導引如是。今敢請問）世尊。（有奉佛子）善男子．善女人。（思斷塵緣。求生定慧。因）
發阿耨多羅三藐三菩提心。應云（如之）何（。得安）住（此心。只在真性
內。）云（如之）何。降伏其（一切妄想之）心。（不使動搖真性乎。）佛（歎美之而）言（曰。）
善哉。善哉（。如爾之問也。）須菩提。（果）如汝所說。如來（慈悲導引。）善
護念諸菩薩（。惡魔不侵。）善付囑諸菩薩（。退轉不生。我將說此廣大之法）。汝
今（審）諦聽（受。）當（如汝所問。）為汝（詳）說（之。今有）善男子．善女人
（能）發阿耨多羅三藐三菩提心（者。欲求安住真性。）應（知）如是
（安）住（。欲求降伏妄心。即當）如是降伏其心。（何也。心亡則境空。境空則心滅矣。詞未畢。
而須菩提即應曰。）唯（唯）然（哉。我）世尊（之言。乃弟子心）願（愛）樂。（所）欲聞（者也）。
釋　梵云須菩提。此云善吉．善現．空生。尊者初生
時。相師占之。唯吉．唯善。後解空法以顯前相。如者。
佛之真性。變現自如。明以照無量世界。慧以通無
<pb n="374"/>
量劫事也。來者。真如發現。隨處顯應也。二字者。兼
體用言之。梵云菩提。此云覺。梵云菩埵。此云有情。
言能覺悟在有情之中也。梵云阿。此云無。梵云耨
多羅。此云上。梵云三。此云正。梵云藐。此云等。梵云
菩提。此云覺。總云無上正等正覺也。
<other>○大乘正宗分第三</other>
大乘者。言如大車之無不載也。正宗者。言為嫡裔
而非旁枝也。空生以安住降伏並舉。今惟標降伏
者何。葢欲安住真心。須先降伏妄心。然趨寂猶易。
若推向度生。則心與境接。倘降伏稍不得力。此中
微細無明。隱隱生動。即離真常。不得名住矣。
佛（因呼而）告（之曰）。須菩提。諸菩薩摩訶薩（欲求安住此心。須先降伏妄心）。
應如是（不思善．不思惡）降伏其心。（心滅境滅。如我度脫眾生然。豈可著一毫塵相乎。世
間）所有一切眾生之類。（其類有九。則有）若（迷性造業而為）卵生（者。有）若
（習性流轉而為）胎生（者。有）若（邪氣結聚而為）濕生（者。有）若（觸趣變化而為）化生（者。此
四種皆欲界眾生也。離此則天人矣）。若（夫分別是非。未契無相之理。但）有色（身。而無男女之形。已
絕情欲矣。此謂色界。若（夫執著空相。不修福慧。惟有靈識而全）無色（身。）若（夫口說佛法。心
不依行。靜寂無為。而惟）有想（念此二者。皆謂無色界。）若無想（者。坐禪除妄。無有作用。）
若非有想非無想（者。不著二法想。故云非有。求理心在。故云非無。此于三界諸天為極
高。壽為極長。不止八萬劫而已。凡此皆有不生滅之妙心。仗佛法力。我皆令（悟）入（圓滿清淨
義。毫）無餘（剩習氣煩惱與形相知識。直到不生謂）涅（。不死謂）槃（之地。將歷劫受生之累）
而（斷）滅（淨盡）。度（脫生死苦海。至此。則佛與眾生本性自如。同登彼岸矣。然眾生雖有本性。不能
自度。今全仗道力開悟）之。（及至）如是滅度無（限）量．無數（目．）無邊（岸如
許）眾生（。可云多矣。其）實（眾生自明。本性自度。苦海．佛法原不曾有。增加于彼。本）無眾
生得滅度者。（此）何以故（哉。總為佛心平等。不將眾生分別形相耳）。須菩提。
（設）若菩薩（心有能所。輕慢眾生。是）有我相（也。自恃持戒。輕破戒者。是有）人相
（也。厭三塗苦。願生諸天。是有）眾生相（也。心愛長年。勤修福業。執法不忘。是有）壽者相
（也。則已墮貪嗔癡愛四惡業矣。有相即眾生。無相即佛。惟不以度眾生為功。而了無所得。以其四相盡除也。設
若起能度眾生之心。是眾生之見。則非菩薩（也。只這無相之心便是降伏妄心之法矣）。
釋　梵云菩薩摩訶薩。此云覺眾生也。摩訶言大
也。
<other>○妙行無住分第四</other>
上問如何住。此答無住者何。常住者體也。無住者
用也。無住之住。是名真住。又言如所教住即答安
住降伏意。
（兩大弟子）復（敘）次（佛言。佛又呼而告之曰）。須菩提。菩薩於（此）法。（要）應
（當絕）無（方）所住（著此心。將此無住著之心）。行於布施（之事。是）所謂不住
（著于目之）色（塵。冀有所獲而）布施。不住（著于耳之）聲．（鼻之）香．（舌之）味．（身之）觸．（心之）
法（諸塵。冀有所獲而）布施。須菩提。（夫布施而住著于六塵。與我本性何與）。菩薩
（受如來無相教法。但以法施利益一切眾生。）應如是布施。（物我兩空。）不住（著）於
（形）相。（是）何以故。（葢凡人布施。止為求滿情欲。先施財于人。後得福于己。施財有盡。則得福
亦有盡。若菩薩（一心清淨。利益一切。）不住（著于形）相（。內不見我之能施。外不見我之
受施）。布施（遍滿虗空。斯）其福德。（誠）不可思（想度）量（也。）須菩提。（我謂
菩薩功德莫量其）於意云何（哉。葢菩薩不著形相。法施廣大。世界萬有。包含無遺。今試看）
東方虗空可（能）思量（窮盡）不（乎。須菩提答曰。虗空而以思量盡之乎。）不也。
（果如）世尊（之言也。佛又曰。）須菩提。南西北方（以及）四維上（至天．）下（至地。
其）虗空（處所）可（能）思量（窮盡）不（乎。須菩提答曰。虗空而以思量盡之乎。）不也。
（果如）世尊（之言也。佛因告之曰。）須菩提。菩薩無住（著形）相（之）布施。（其應
受）福德。亦復如是（十方虗空之）不可思量（也）。須菩提。菩薩
（今欲受如來教得住心妙法。）但應（依不住相之言。）如所教（以存）住（此性真可也。葢有住
著。都是六塵。無住著者。乃是本心安住之所。故無住為住。乃真住也）。
釋　觸法之法。非謂佛法。是凡夫心中思想的法
術也。
<other>○如理實見分第五</other>
如者猶俗言自在也。性體常常自在。全無更變。此
為真性之理。故曰如理。凡夫不能認著如理。只為
眼見虗妄形相。將真寔本性撇去腦後。就見如來
三十二相。與我真性有何干涉。
（佛又呼）須菩提（欲明無相真性。）於意（果是）云何。（我試問。汝如來既全佛。性又有佛身。）
可以（三十二種莊嚴）身相（。謂即此是）見如來不（乎。須菩提答曰。但見如來身相。豈可
謂便見如來）。不也。世尊。（葢如來原不在身相上發現。是）不可以身相得見
如來（也。）何以故（哉。）如來所說（之）身相。（原非形色。葢是虛空中法身。）
即非（有真寔）身相（可見也）。佛（又）告須菩提（曰。）凡（世上）有所（一切
<pb n="375"/>
諸形）相。（雖然有此軀著。而無真寔本性。須臾消化。還歸虗空。豈非）皆是虗妄。若（能識得此
理。）見諸（形）相（都）非（寔）相。（則如來法身真相。立便現前。）則見如來（矣。就
色身中看出法身。葢自性原有箇如來也）。
釋　太子名悉達多。漢言頓吉。生時三十二相。八
十種好。放大光明。普照三千大千世界。
<other>○正信希有分第六</other>
此分說人正心信受。絕去一切形相。良為希有也。
前空生初執有相。因佛以不住相破之。後疑無相。
因不能契有相果。是執佛有相矣。佛以如身非相
破之。以無相因。契無相果。豈不因果俱空。人法雙
泯。此義甚深。殊難信解。故疑而問佛云云。大祗眾
生情念所動。一有取著。便涉非法。誠使情念忘而
智慧開。降伏安心。直下誠當矣。
須菩提（又）白佛言（曰。）世尊。（今世人多迷少悟。不誠眾迷之中）。頗有眾
生。得聞（我佛）如是言說（之一）章（一）句。生（真）實信（心。當下了悟）不
（耶。）佛告須菩提（曰。如來以度脫眾生為心。深願其聽受我言。汝切）莫作是（信否
之）說（也。）如來滅（度之）後。後（經）五百歲。（此時）有持戒（而諸惡不作）。
修福（而眾善奉行）者。於此（一）章（之大意。一）句（之解說。）能生信（受之）心。
以此為（真）實（而無疑。）當知是（信心之）人。（自度度人。利益無窮於將來作佛之
眾生）。不（止）於一佛二佛三四五佛（令之如我信心）而種善根。已
（能）於無量千萬佛所（皆令信心無二而）種諸善根（也。可見此眾生）聞
是章句。乃至一念生（清）淨信（心。去塵絕垢）者。須菩提。（此豈猶人
之福德已乎。如來悉知（之。）悉見（之。）是諸（信心之）眾生。（便）得如
是（種）無量（善根之）福德（是果）。何以故（哉。因為）是諸眾生（聞佛妙法。
本性圓明。形相都化）。無復（有執定之）我相。（對立之）人相。（厭苦之）眾生相。（貪愛
之）壽者相。（且）無（有傍依佛）法（智識）相。亦無（捨去佛法。塊守空寂之）非法
相。（諸相盡捐。斯名淨信。必須無相。方是無量。又）何以故（哉。葢以）是諸眾生。若
心（中）取（有形）相。（是）則為（牽）著我人眾生壽者。（豈能真性到處圓滿。）
若（心中）取（有）法相。即（為牽）著我人眾生壽者。（豈能了悟真性無為自在。
夫）何以故（也。良以真性原無容一毫牽著也。豈惟是哉。即令心中）若取（有）非法
相。（亦是）即（牽）著我人眾生壽者。（豈能使真性空明。方便應現乎。職）是（之）
故。（所以）不應取法（。而有法執。并）不應取非法（。而有空執。總）以是（無妙
相）義。（原無可著）故（耳。試觀）如來（度人。）常說汝等（學佛之）比丘。（須）知
我（所）說（之）法。（未明性時。不可無言。如未渡河。不可無筏。然一渡則棄之矣。猶）如（取）筏
（為）喻。（可見到彼岸）者。（佛）法尚應捨（去。）何況非（佛正）法（乎。真實生淨信
者。宜直下見性。不受諸相隔礙矣）。
釋　信心者。信般若波羅蜜能除一切煩惱。能成
就一切出世功德。能生出一切諸佛。信自身佛性
本來清淨。無有污染。與佛無二。信六道眾生。本來
無相。信一切眾生盡得成。佛是名淨信心也。
<other>○無得無說分第七</other>
真性空寂。無有形相。人若能悟性空。即佛法與我
何干。却得個甚麼。佛所說。都是方便指迷的引子。
及到真性上。一切言語總用不著。却又說個甚麼。
此雙遣佛法知見也。文中無有定法四字。正是宗
眼。不但為空生指示無為法三字同。
（法尚應捨。則佛將安在耶）。須菩提。（汝）於（佛法大）意。（亦知其）云何（哉。如來無上正
覺。本自空寂。豈于心外別有所得。若指此覺性為如來所獨有。則）如來（真有所獨）得（之）阿
耨多羅三藐三菩提耶。（且如來以此正覺。廣為人說。即謂如來之法。直在言語上
見。則）如來（果曾）有所說法耶。須菩提（答）言（曰。）如我（之意）解（說）
佛所（發問言）說（之）義。（要知無上正覺深妙難名。隨人證入。）無有（一）定（之）法。
（斯）名（為）阿耨多羅三藐三菩提。（則如來寔無所得也。如來憫眾生沉迷。以
方便法引導性真。所謂依病發藥。可見）亦無有定法如來可說（也。斯）何以
故（。法既不定。則聽法之人。又何可執以為定乎。須知）如來所說法。（可以性修）。皆不
可（以色相）取。（可以心傳。亦）不可（以言）說（求。必人自悟自解。乃得之耳。葢法原無法。斯云）
非法。（亦不離法見性。斯云）非非法。（有法．無法俱不是。從此得一是處。方是真法。）所以
（學佛人。不能立見如來）者何。（止因）一切（修行）賢聖。皆以（真性）無為（之）法
（為證向。但根器有淺深。意解有偏正。毫釐千里。）而有差（等分）別。（不能齊一。與如來同體也。是空
生深契無相之理如是）。
釋　或持戒忍辱。或精進禪定。或聚沙塔頂禮。或
念南無佛號。隨人所修。是無定法。或為志求勝法
者說。或為求無上慧者說。或為求聲聞者說。或為
求辟支者說。應機而酬。是無定法。
<pb n="376"/>
<other>○依法出生分第八</other>
此分言諸佛妙道。皆因此經生出。教人依從法要。
總此一念。散為千法萬法。所謂福德性也。
（空生固契無相之理矣。而未契無相之理得無相之福也。佛告之曰。）須菩提。（佛法究竟）。於（大）
意云何（解說也。試以身外享用之福德。與心內自有之福德。相提而論。便見虗寄在形。為有盡。真
寔在心。為無量矣。設）若（有）人（廣以財施。直到積）滿三千大千世界（之）七
寶。（都）以用布施。（如此浩大。）是人所得福德（。亦當如布施之數。）寧為
多不（乎。）須菩提言（曰。此福德）甚多。（有如）世尊（之言也。然我說其福德多者。）
何以故。（葢）是（等）福德。（都是身外享用。與真性無干。）即非福德（出于真）
性（者。著在形色。終是有數可筭。）是故如來（但）說（其享用）福德（如許之）多
（耳。佛因須菩提已知身外福德如此。乃取心內福德示之曰。設若復有人。於此經中
（所說真寔性義。了悟明白。一心承）受。（時時把）持。（勿令怠忘。又能省却經文多句）。乃（歸）至
（直明性體之）四句偈等。（自己明悟。又為他人（解）說。（令人共明本性。如此。則利
人利己。較之施財。其福勝彼。（夫）何以故（哉。）須菩提。（汝當知經文直明真
性。圓滿完足。世上）一切諸佛（得成佛果。）乃諸佛（所說）阿耨多羅三藐
三菩提（之）法。皆從此經（中悟）出。（然此經文。亦如河筏耳。直認本性。尚在語言文
字之外也。）須菩提。（若人錯會經文所說法。便是佛法。不曾于性真寔有體認。則其）所謂佛
法者。（皆有相之見耳）。即非（真寔明心見性之）佛法（矣）。
釋　三千大千世界者。此日月所照為一小世界。
其中間有須彌山。日月繞山腰運行。南為閻浮提。
東為弗婆提。西為瞿耶尼。北為[鬱-山+止]單越。是名四天
下。此山之高。半出日月之上。山上分四方。每方有
八所。中間為一所。謂之三十三天。梵云忉利天是
也。日月運行于此四天下謂之一小世界。如此一
千小世界。謂之小千。如此一千小千世界。謂之中
千。如此一千中千世界。謂之大千。以三次言千。故
云三千大千。其寔一大千耳。七寶者。金．銀．琉璃．珊
瑚．瑪瑙．赤真珠．玻瓈也。四句偈諸解不一。唯彌勒
指無人我眾生壽者。言要當活看等字也。
<other>○一相無相分第九</other>
此分言四果菩薩各有一相。然不過就他地位略
有次第。其寔悟到真空。豈有形可執。
（佛告）須菩提。（今已證四果之菩薩。各有名目。豈彼尚有分別形相心耶。於（其）意（果）云
何（也。如第一果之）須陀洹。（已離欲界。去凡入聖。將其心尚能作是念（。見得）我（已證
入。得（此）須陀洹果（位）不（乎）。須菩提（答）言（曰。須陀洹無得果之念。）
不也。世尊。（是）何以故。葢須陀洹（離塵見性）。名為入（聖之）流（輩）。
而（真性本空。原）無所入。（只此）不入色聲香味觸法（之塵。便為入流。豈是
真有所入。）是名須陀洹（耶。佛又曰。）須菩提。（其他亦復如是。汝）於意（中亦知其）
云何（也。又有第二果之）斯陀含。（已離塵生天。將其心尚能作是念。（見謂）我
（已證入。得（此）斯陀含果（位）不（乎。）須菩提（答）言（曰。斯陀含無得果之
念。）不也。世尊。何以故。斯陀含（色身一往天上。一來人<bz>〔來〕</bz>不復再來人間。名
一往來。（而其前念起妄。後念即覺。止見一生滅。無第二生滅。雖有往來。不著往來之相。）而實
無往來（。豈真著塵緣去留之相。而始曰）是（我纔得）名斯陀含（耶。佛又曰。）須菩
提。（汝）於意云何（也。復有第三果之）阿那含。能作是念。（謂）我（已證
入。得（此）阿那含果不（耶）。須菩提（答）言。（阿那含無此念。）不也。世
尊。何以故。（蓋）阿那含（內無欲心。外無欲境。已離欲界。心無執著。雖名為不
來。而實無不來（之相。）是故（但）名為阿那含（耳。豈遂有得果之見哉。佛
又言）。須菩提。（汝）於意云何（也。復有第四果之）阿羅漢。能作是念。
（謂）我（已證得。得阿羅漢道不（也）。須菩提言。不也。世尊。何
以故。（佛法本空。有何定法。唯其）實無有法。（故第）名（為）阿羅漢（耳。）世尊。
若阿羅漢作是念。我得阿羅漢道。即為著我人眾生
壽者（四相之妄念矣。豈得成人法雙遣之阿羅漢道乎。且須陀洹．斯陀含．阿那含皆言果。而阿羅漢言道
者。至此方為證道也。夫阿羅漢與須陀洹造就不同有淺深而異名耳。即道與法。亦是假名。在教為法。在行為
道。無法則無道。無道則無得矣。且）世尊（不常念之乎。我）佛說我（無爭念。無人我之相。有正
定。故能）得無諍三昧。人中（明了真性。）最為第一。是第一（等）離
（去六）欲（超出物表之）阿羅漢（也。佛雖如此稱道我乎。）我（却）不作是念。（得見）
我是離欲阿羅漢。世尊。我若作是念。（自謂）我得阿羅漢
道。（便是執法不忘。著於有相。）世尊即不（稱許）說須菩提（已證無諍三昧。是（悅）
樂阿蘭那行者（之人矣。今之稱許者。正）以須菩提（法性都空。）實無（有）
所（執之道）行。而名（之以）須菩提是（能）樂阿蘭那行（也。我佛以為何
如。可見四果菩薩。既空塵相。猶恐一絲未斷。故如來與須菩提反覆問答。一一解破。使之悟徹無相。真寔了義。
不受纖毫牽挂耳）。
釋　梵云三昧。亦云三摩地。亦云王摩提。此云正
<pb n="377"/>
定。言入定之法正也。亦云正見。遠離九十五種邪
見也。亦云正受。言定中所想境界而受之。非是妄
想也。梵云阿蘭那。此云無諍。
<other>○莊嚴淨土分第十</other>
真性不散亂。便是莊。邪妄不能入。便是嚴。淨土者。
清淨心也。無所住而生其心。即生清淨心也。此經
十七分應生如是心。即此無所住而生其心也。無
所住之心。便是無心。而如是生清淨心。便是不滅
無生之生。何礙于生知不滅。便是生。不必更求生
相矣。二十七分中于法不生斷滅。即此義也。
佛告須菩提（曰。人到修行成佛時。）於（彼）意（中。是）云何（等心境乎。即我）如來
（往）昔（之時。）在（本師）然燈佛所。於（佛）法（果寔）有所得不。（須菩提答曰。我
佛心空萬有。豈尚存有得之心。）不也。世尊。如來在然燈佛所。（雖有傳授。然返
觀本性。原所自有。）於（佛）法實無所得（也。佛又言曰。）須菩提。（法既無得。其）
於意（中。畢竟是）云何（等乎。）菩薩（住之所在。果是）莊嚴佛土不（也。須菩提答曰。）
不也。世尊。（我說菩薩不是莊嚴佛土。）何以故（哉。葢以）莊嚴佛土者。（止在
真性中清淨自如耳。不著形相。）即非（有）莊嚴（迹象。獨見真性光明。）是名（為）莊嚴
（佛土也。佛許可其言。因曰。以此非莊嚴。）是（名莊嚴之）故。須菩提。（彼）諸菩薩摩
訶薩。應（當亦）如是（自）生（其）清淨（本）心。（離去一切塵相。）不應住（著目
之見）色。（別）生（其）心。不應住（於）聲香味觸法（而）生（種種塵）心。
（我之本心。原來清淨。眾物靈明獨照）。應（當于六塵中一切）無所住（著。本心孤露。時時發現。）
而生其（清淨之）心。（則此所生之心。方是我本心之自生耳。此心一生。遍滿虗空矣）。須菩
提。譬如有人（焉。其）身如須彌山王。（高廣至三百三十六萬里。如是之大。）於
（汝）意（中）云何。（見如）是（等之）身。（信）為大不（乎。）須菩提（答）言。（若止
言形骸之身。果然）甚大（矣。然僅形體耳。）世尊。（是）何以故。（葢）佛（所）說。（是指
人本性。不著形相。乃法身。）非（色）身（也。法身到處應現。）是名（為）大身（耳）。
釋　然燈即定光佛。須彌於山中最尊。故曰王。
<other>○無為福勝分第十一</other>
前言無證．無得．無嚴。似乎因果涉空矣。不知無為
之修。其福更勝。葢法施總就他本然之性。令人自
悟。原無施為也。
（一切空相。乃現成公案。不假施為。故佛又呼而告之曰。）須菩提（。世人求福。係是身外作為。究竟
有盡。）如（彼）恒河中所有沙（石之）數。（不可計量。又）如是沙等（之）恒
河。於（汝）意（中）云何。是諸恒河沙。寧為多不（耶。）須菩提
（答）言（曰。為數至此。可謂）甚多（矣。）世尊。但（說）諸恒河。尚多無數。
何況其沙。（愈不可計量乎。佛因呼）須菩提（曰。）我（非泛論河沙也。）今（以真）實
（之）言告汝。（設）若有善男子．善女人。以七寶（充）滿爾（中處）
所（之）恒河沙數三千大千世界。（都）以（之）用（為）布施。（如此
則）得福多不（乎。）須菩提（又答）言（曰。布施至此。亦云）甚多（矣。）世尊
（以為多乎。）佛（又）告須菩提（曰。布施如河沙。雖得福德多。畢竟有盡期。設）若（有）善
男子．善女人。於此（所說）經中。乃至（承）受持（誦）四句偈等。
（盡）為他人（解）說。（令人己各明本性。同登彼岸。而此福德（無量）。勝前（所說
施財）福德。（可見法施豈落有為之迹乎）。
釋　恒河。西方河名。
<other>○尊重正教分第十二</other>
此分足上未盡之旨。分兩截看。先從說經之處。以
及於持經之人。自四句偈至全經。是由淺以入深。
後又從持經之人。以及於經所在處。自成就菩薩。
至有佛與弟子。是由深而入淺也。
（兩大弟子重）復（編）次（。佛言曰。）須菩提。（若有人）隨（身所到之處。即為他人解）說
是經。乃至四句偈等（法語。盡皆為人解說。）當知此（說經之）處。（不著形象。
行一無所得心。）一切世間天人阿修羅皆應（歡喜敬信）供養（此說經之
人。即其說時。皆如來全身舍利所發現）如來塔廟。（咸生嚴敬說法者。尊重加此。）何況
有人（奉此經文。）盡能（一身承）受。（一心謹）持。（對卷而）讀。（離卷而）誦。（其法力更
何如耶。）須菩提。當知是人（已到無相之地。成就（世間）最上第一希
有之（佛）法。（悟到性空。與佛無二。）若是（持誦）經典（。此人）所在之處。即為
有佛（在之處。自性即佛也。為人說法亦佛也。了悟不疑。如親受如來傳示者。豈非此人。即）若（如來
之可）尊（可）重（之大）弟子（乎）。
釋　阿修羅。嗔恨心重者。天人畜生中皆有之。
<other>○如法受持分第十三</other>
此分標般若實際也。根上無相無住。福德無量。來
要人知佛所說法。在人自悟。不在語言文字尋取。
連名目總是假象。人當照依此法受持也。
<pb n="378"/>
（當）爾時。須菩提白佛言（曰。）世尊。（目前所說之經文。）當何名此
經。我等（既聞是經旨。又當）云何奉（行）持（守於心也。）佛（因）告須菩提
（曰。）是經（當）名為金剛般若波羅蜜。以是名字（之意。）汝當
奉持。（其）所以（奉持之）者（宜）何（如。）須菩提。佛（所）說（之）般若
波羅蜜。（正以本性空明。不著塵相。還我本來。佛法都假。若有一定之智慧可稱彼岸可到。）即
（此）非（是）般若波羅蜜。（是名般若波羅蜜也。）須菩提。（汝）於（此）意云
何（。須會）如來（住世。普度群迷。到處為人說法。其寔真法自在人本性中。非語言文字所能了其）
有所說法不（耶。）須菩提白佛言（曰。）世尊。（法自在人性中。）如來
（實）無所（可）說（也。佛又告之曰。）須菩提。（我思世界都空。原是如此。）於（我所見之）意。
（又）云（如）何（哉。試觀）三千大千世界。（亦至廣矣。其中）所有微塵。（處處
布滿。）是為多不（乎。）須菩提言（曰。）甚多。世尊。（佛因言曰。）須菩提
（。是）諸微塵。（總是眾生心上因緣轉流變現。若性本清淨。一塵不染。則萬象俱空。故）如來
（所說微塵。是）說非微塵（所能污之本性。）是名微塵。（而在塵離塵也。積塵成世。倘微
塵都空。世界何有。故）如來（所）說世界。（是說）非世界（所能囿之性法。）是名世
界。（而在世離世也。微塵世界若不如此理會。便逐幻相生死輪迴。不得出頭矣。）須菩提。於
（汝）意（中）云何（理會。今要見如來者。）可以三十二相見如來不（耶。須
菩提答曰。）不也。世尊。不可以三十二相見如來（者。）何以故。
（蓋如來三十二相。皆從三十二行得之。非實有形相也。所以）如來說三十二相。即
是非（眾生所見之）相。（乃其法性圓明自然形體光輝。）是（則）名（為）三十二相。
（夫然則要見如來。定須於本性尋取也。佛因告之曰。）須菩提。（設）若有善男子．善
女人。以恒河沙（相）等（之）身命（用為）布施。（助行善事。設）若復有
（世）人。於此經中（所說。）乃至受持四句偈等（法意。盡）為他人
（解）說。（指迷成覺。以視身命布施。雖得福報。畢竟不明本性。豈如自度度人共登彼岸。）其福（為）
甚多（乎）。
釋　如來妙相。一足下有平滿相。二足下千輻輪
文無不圓滿。三手足並皆柔軟如兜羅綿。四兩足
一一指間猶如雁王。文同綺畵。五手足諸指圓滿
纖長可愛。六足跟廣長圓滿與趺相稱。七足趺修
高光滿與跟相稱。八雙腨漸次纖圓如鹿王腨。九
雙臂平立摩膝。如象王鼻。十陰相藏密。十一毛孔
各一毛生紺青宛轉。十二髮毛右旋宛轉。十三身
皮細薄潤滑。垢水不住。十四身皮金光晃耀。諸寶
莊嚴。十五兩足兩掌中頸雙肩七處充滿。十六肩
項圓滿殊妙。十七膞腋悉皆充實。十八容儀洪滿
端直。十九身相修廣端嚴。二十體相量等圓滿。二
十一額臆并身上半威容廣大如獅子王。二十二
如來常光面各一尋。二十三齒相四十齊平淨密
根深。白瑜珂雪。二十四四牙銛白鋒利。二十五如
來常得味中上味。二十六舌相薄淨廣長。能覆面
輪至耳髮際。二十七梵音詞韻和雅。隨眾多少。無
不等聞。二十八眼睫猶若牛王。紺青齊整。二十九
眼睛紺青鮮白紅環。三十面輪猶滿月。眉相皎淨
如天帝兮。三十一眉間有白毫相。柔軟如綿。白瑜
珂雪。三十二頂上烏瑟膩沙高顯周圓。猶如天葢。
三十二行者。眼耳鼻舌身五根中。具修六波羅蜜。
謂布施．持戒．忍辱．精進．禪定．智慧。也於意根中。修
無住．無為也。
<other>○離相寂滅分第十四</other>
此分分四段。自白佛言至第一波羅蜜乃是印契
佛心。入佛知見。自忍辱波羅蜜至即非眾生。乃逆
空生疑施身命之難破以五蘊寔法暗結無住之
問。自真語至無寔無虗又結令諦信佛心莫起疑
念。自菩薩無住法至無邊功德也總是塵相之宜
空。受持功德之難及。
（於）爾時。須菩提聞說是經。深解（其意）義趣（味。自恨解悟之晚也。）涕
淚悲泣而白佛言（曰。此經真世所）希有（者乎。）世尊。佛（今）說如是
甚深（奧之）經典。我從昔（日受生以）來所得（智）慧（法）眼。未曾得
聞如是之經（義。）世尊。（設）若（如今）復有人得聞是經。遂起（信）
心。（悟得本性）清淨。（埽除幻影。真體發現。）即生（自有之）實相。當知是人。（已能
成就第一（等）希有之功德。世尊。（然）是實相者。（豈真實有之。）
即是非相（就其本性圓明。與向外之幻相逈別。）是故如來（信）說名（之為）實
相（耳。）世尊。我今（親在佛前。）得聞如是經典。（真）信（不疑。曉）解（妙義。
合下領）受。（永久）持（守。）不足（以）為（煩）難（。設）若當（將）來世（界。）後
<pb n="379"/>
（此）五百歲。（佛已滅度。僅存像法。其（時倘）有眾生。得聞是經。（如我之）信
解受持。是人則為第一希有。何以故（哉。葢）此人（從經悟入。即已
無我相人相眾生相（與）壽者相（矣。）所以（能無四相）者何（也。種
種幻相。本性原無。知）我相即是非相。（方得真空其一切）。人相眾生相壽
者相即是非相。（總可例觀之也。又）何以故。（葢形相俱六塵染著之空華。故有此
形相。便已埋藏本來真性。所以離一切諸相。（便是佛性）。則名（為）諸佛（矣）。佛
（因）告須菩提（曰。汝之所解果然）。如是如是。（設）若（後世）復有人得
聞是經。（歡喜領受。絕）不驚（疑。沉思靜悟。了）不（恐）怖。（勇猛精進。毫）不畏（阻。）
當知是人。甚為希有。（又）何以故。須菩提。如來（所）說（之波
羅蜜。原有十種。只此等布施為）第一波羅蜜。（葢此布施。並不著相。已能直明本性。萬行都圓。
豈但無四相。并無法相。即（此）非（有）第一波羅蜜（之心。盡空無相。）是（方可）名
（為）第一波羅蜜（也。）須菩提。（且如凡人最難遣者。瞋恨之心。極能壞亂性行。所以
學佛之人。忘人我相。任行凌虐。付之不聞。此為）忍辱波羅蜜。（然使形相未空。根芽尚在也）。
如來說非（有）忍辱波羅蜜（心。此）何以故。（葢忍辱亦極難耳）。須菩
提。如我昔（在前世。曾）為歌利王割截身體。（辱亦至矣。）我於爾時。
無我相無人相無眾生相無壽者相（也。）何以故（而能然也。）
我於往昔節節支解（之）時。（設）若有我相人相眾生相
壽者相。（塵心未盡。）應生嗔恨。（如何似刀斫虗空乎。）須菩提。（我）又（思）念
過去於五百世（前。曾）作忍辱仙人。於爾（時處）所（之）世。無我
相無人相無眾生相無壽者相。（所以能作忍辱功行耳。知）是（之）故。
須菩提。（凡求佛性之）菩薩。應離一切（形）相。（而）發阿耨多羅
三藐三菩提（之）心。不應住（著於）色（而）生（其）心。不應住（著於）
聲香味觸法（而）生（其）心。應生（一切形相）無所住（著之）心。若（此）
心（一）有住（著。便失真性。）則為非（我本來常）住（之妙體矣。）是故佛說（。求）
菩薩（之）心。不應住（有）色（相方行）布施。須菩提。（若）菩薩（六根
清淨。心無住著。豈是欲求福利。不過慈悲眾生。皆有佛性。故以法施開悟之。）為利益一切
眾生。應如是布施。（所以）如來（常）說。一切諸相。即是非（有真
寔形）相。（總為虗幻。）又說一切眾生。（同一佛性。迷則眾生。悟即是佛。）即非（有一定不
移）眾生（之相也。）須菩提。如來（所說之法。）是真（切）語者。（是誠）實語
者。（是）如（如不動之本性非幻妄無常之）語者。（是真心慈悲）不（為欺）誑（之）語者。
（是至常之理）不（為怪）異（之）語者。須菩提。如來（真性中）所得（之）法。
此法（盡滅形相。不可謂真實。法性普現。不可謂虗空。）無實．無虗。（斯真法性耳。）須菩
提（。凡所說性。總隨人迷悟淺深。迎機化導。若悟本性。佛法都假。）若菩薩（之）心住（著）
於法（解）而行布施。（是將法障遮蔽性體。）如人入（黑）暗（中。）即無所
見。若菩薩（之）心不住（著於）法（解）而行布施。（法本無法。真性獨露。）如
人有目。日光明照。見種種（形）色。（此其所以無住心也。）須菩提。當
（將）來之世。（設）若有善男子．善女人。能（即）於此經（典）受
持讀誦。（契悟無相無住妙義。便知己性即為如來。（此人智慧即佛智慧。）以佛（之）
智慧（普照眾生。）悉知是（等）人。悉見是（等）人。（若悟無相。便得真如。永劫自在。）
皆得成就無（限）量無邊（岸之）功德（也）。
釋　歌利王是梵語。此言無道極惡君也。昔如來
修忍辱行。證初地。菩薩在山中宴坐。遇歌利王。即
憍陳如。出施獵。王乃憩息。睡醒不見左右彩女。遂
親入山。尋見眾妃宮人。圍繞禮拜仙人。王乃大怒。
問曰。云何恣情觀我女色。仙人曰。於諸女色。實無
貪著。王曰。云何見色不貪。仙人曰。持戒。王曰。何名
持戒。仙人曰。忍辱即是持戒。王乃持刀割仙人身。
問曰。還可痛否。仙人曰。寔不痛。王即節節支解之。
問曰。還可痛否。仙人曰。寔不痛。其時輔相大臣諫
曰。彼之大士。逢斯患苦。顏色忻然。無所搖動。奈何
大王如斯刑害。王乃止。
<other>○持經功德分第十五</other>
此分兩言功德。前言經所有之功德。後言人所成
就之功德。一日三時。言其勤。以恒河沙。言其多。以
身布施。言其難。如是無量劫。言其久。人為荷擔之
人。是人以經重也。處為供養圍繞之處。是處亦以
經重也。
（佛又言曰）。須菩提。（設）若有善男子．善女人。（於）初日（出時）分。以
恒河沙等身（體行方便）布施。中日分。復以恒河沙等身布
施。後日（晚時）分。亦以恒河沙等身布施。（有）如是無（限）量
百千萬億劫（數。都）以身（體行方便）布施。（可云多矣。然受福報。止在一身。終有盡期。
豈）若復有（求佛之）人。聞此經典。信心（順受。曾）不（拒）逆（。悟明真性。
何止享用頑福）。其（獲）福（已為勝彼。何況（不止利益一身。又將此經）書寫受持
<pb n="380"/>
讀誦（。廣）為（眾）人解說（。其獲福更何如乎）。須菩提。（設）以（經中切）要
（旨意）言之。是經有不可（心）思（論）議。不可稱（數計）量。無（有）邊
（岸之）功德。（葢人能受持經典。自度度人。此豈小乘因果。所以此經）如來（不止教人修身出世
成就一己而已。寔為發大乘者說。（大乘者。普載一切眾生同到彼岸。已是菩薩地位矣。
猶未也。直為發最上乘者說。（最上乘。則不止普度眾生。并菩薩而兼載之。方是成佛地
位也。其法力廣大如此。故設）若有人能受持讀誦。廣為人說。（便是了徹
原來真性開悟無窮眾生）。如來悉知是人。悉見是人。皆得成就不
可（計）量。不可稱（數。）無有邊（岸）。不可思議功德。如是（信經）
人等。即為（一肩）荷擔（得）如來阿耨多羅三藐三菩提（者矣。
是）何以故。須菩提。若（喜）樂小（乘）法者。（止知有己。何知有人。便是著
我見人見眾生見壽者見。（惑于幻相。迷失真空）。即於此經（中無相妙
義。毫無領受。於己不能聽受讀誦。為人（不能）解說（開悟。是將不可思議功德
輕棄之矣。）須菩提。（隨世界）在在處處。若有此經。一切世間天
人阿修羅所應供養（者也。）當知此（經所在之）處。即為是（佛住之）
塔。（眾生）皆應（起）恭敬（心。）作禮圍繞（以致恭。）以諸（種）華香（供養）
而散（滿）其處。（蓋此經為無相真性。佛與眾生。同向此中皈依。烏得不信受奉行也）。
釋　後日分。晚時也。
<other>○能淨業障分第十六</other>
福罪從來相對。言福不言罪。則此疑不破。但能生
清淨心。業障自無處安著。總顯受持之益耳。
（兩大弟子）復（編）次（。佛言曰。）須菩提。（設有）善男子．善女人。（能）受持
讀誦此經。（宜有福報矣。）若（反）為人輕賤。（必）是人先世（造有）罪
孽。（今世）應墮惡道（中。）以今世人輕賤（之）故。（准抵得）先世罪
孽。即（盡）為消滅。（免受惡報。罪孽既消。真性亦悟。）當得阿耨多羅三藐
三菩提。（是皆持經之報也）。須菩提。（即以我證之）。我（思）念過去無量
阿耨祗劫（數。在）於然燈佛（之）前。得值八百四千萬億那
由他諸佛。（我）悉皆供養承（接奉）事無空過者。（以此求福。恒情必以
為多。設）若復有人。於後（來）末（法之）世。能受持讀誦此經。（其）
所得功德。於（以較）我所供養諸佛（之）功德。（我）百分（。尚）不
及（其）一（分。直推到）千萬億分乃至筭數譬喻（所不能窮盡之數。亦）所
不能及。（葢供佛止求福報而持經則圓明本性。永脫輪迴。是豈有可較量者耶）。須菩提。
若（有）善男子．善女人於後末世。有受持讀誦此經。所
得功德。（以前所論亦約略言之耳。）我若（詳細）具說（此持經功德）者。或有人
聞（我所說。將驚怖其言。阿漢無極。反致其）心即（顛倒）狂亂。狐疑不信。（以故我尚
未具說耳）。須菩提。當知是經義（深遠）。不可（以心）思（意）議（窮盡。則持經功
德。其）果報亦不可（以心）思（意）議（窮盡也。葢經義為般若本性無相無住非有非無之
妙法。悟後境界。固有如是耳）。
釋　梵云阿僧祗。此云無央數也。梵云那由他。此
云一萬萬也。
<other>○究竟無我分第十七</other>
此問重興。較前深邃。辭句不移。意不相侔。因從前
都是破除我執。纖塵不留。真如界內。絕無佛生之
假名。故無佛可成。無生可度。無法可建。無土可嚴。
前言降住。至此則降住之法亦不可有也。總之。究
竟來只是無我。菩薩通達無礙。覿體真如故耳。
（於）爾時。須菩提白佛言（曰）。世尊。善男子．善女人發阿
耨多羅三藐三菩提（之）心（者。）云何應（是我性所安）住。云何
降伏其（幻妄之）心。佛告須菩提（曰。）善男子．善女人（能）發
阿耨多羅三藐三菩提心者。當生如是（之）心。我應滅
（一切眾生不善之心）。度一切眾生（皆悟本性）。滅度一切眾生已（畢矣）。而
（我心中不起一念）。無有一眾生實（是我）滅度者。（此）何以故。（能忘故也）。
須菩提。若菩薩有我相人相眾生相壽者相。（便是妄想現前。
豈是真空本性）。即非菩薩。所以（如此）者何。須菩提。（真性本來具足）。實無
有法發阿耨多羅三藐三菩提心者（耳。）須菩提。於意
（將）云何（哉。如法可得。宜如來先得之矣。試觀）如來（昔）於然燈佛（處）所。（曾傳）
有（何）法得阿耨多羅三藐三菩提不（乎。須菩提知之。答曰）。不也。
世尊。如我解佛所說（之）義。佛於然燈佛所。（寔）無有法
（可）得阿耨多羅三藐三菩提。（良由本性止在自求故耳）。佛（印可其）言
（。曰。）如是如是。須菩提。（果是）實無有法（令）如來得阿耨多
羅三藐三菩提（也。）須菩提。（設）若有法（而）如來得阿耨
多羅三藐三菩提者。然燈佛（即當以法相授）即不（當）與我（空）
授記（號。說）汝於來世。當得作佛。號（為）釋迦牟尼。（以此本性只在
自修自證。略借言語解說。總屬掃除）。以實無有法得阿耨多羅三藐三
<pb n="381"/>
菩提。（以）是（之）故。然燈佛（但）與我授記（。因）作是言（云）。汝
於來世。當得作佛。號釋迦牟尼。（此外別無付囑也）。何以故。（所稱）
如來者。即（此一切）諸法（空得淨盡。便是我真）如（妙）義（卓卓現前也。設）若（世）
人有言如來（是明真性以）得阿耨多羅三藐三菩提（者。）須
菩提（乎。是真知）。實無有法佛得阿耨多羅三藐三菩提（者也。
佛說只是渾話。菩薩總是假名。）須菩提。（須識）如來所得（之）阿耨多羅三
藐三菩提。（其）於是（箇）中（萬相盡空。即是）無實。（真如獨露。種種現前。即是）無
虗。（無寔無虗。真如來所得法也。）是故如來說。一切法皆是佛法。（若有
分別。便著形相。有棄有取。都是錯認）。須菩提。（我）所言一切法者。（以我真性無相
可著。）即（此一切法。原非寔有。若論真空。法盡消滅）。非一切法（者）。是（即法之本來面目也。）
故名（為）一切法（耳。）須菩提。譬如人身。（若據形相。不過尋丈。豈可言為）
長大（乎。）須菩提（深契佛旨。乃）言（曰）。世尊。如來說人身長大。
即（其真性）為（能遍滿虗空。）非（是形色之）大身。是（故）名（為）大身（也。佛因言
曰。）須菩提。菩薩亦（同）如是（大身不著形相。）若（其）作是言。（謂）我
當滅度無量眾生。（則是我相未除。真性隔礙。）即不名（為）菩薩（矣。夫）何
以故。須菩提。實無有法（存我本性中。斯）名為菩薩。是故佛說。
（只此世間）一切法。（都是虛假。若論真性。渾然無別。原）無我無人無眾生無
壽者（耳。）須菩提。（設）若菩薩作是言（云。）我當（離却塵俗。別求）莊
嚴佛土（境界。便落幻相。未契真如。）是不名（為）菩薩（矣。此）何以故。如來
（所）說莊嚴佛土者。（只在本性淨清）。即非（在形色上見）莊嚴。是名（為本
性）莊嚴（也。）須菩提。若菩薩（不著形相。遍現真如。四）通（八）達（。總是佛法。）
無（有執定）我法（之心。以迷障虗空法性）者。如來（方）說（此菩薩之）名真是
菩薩（耳。究竟末後一段一切盡空。方完本性也）。
釋　梵云釋迦。此云能仁。謂其包含一切。梵云牟
尼。此云寂默。謂其如如不動。一是作用。一是本體
也。
<other>○一體同觀分第十八</other>
此根上不見眾生可度。無土可淨。通達無我。而來
見得真性妙明。與眾生過現來一體同具。眾生不
露本來心眼。遂至種種。菩薩只一如如。攝五為一。
以一束萬。無所不見。無所不照。三際平等。萬法歸
一。絕不分別看待也。
（佛言曰）。須菩提。於（汝）意（中果且）云何。如來（無法之法。圓照不窮。可）有
（照見眾生胎卵濕化起滅因緣之）肉眼不。（須菩提答曰。誠）如是（也）。世尊。如來
有肉眼（也。佛又曰）。須菩提。於意云何。如來有（照見天界。日月風雲運行
因緣之）天眼不。（須菩提答曰。誠）如是（也。）世尊。如來有天眼（也。佛又曰）。
須菩提。於意云何。如來有（照見二乘慧性淺深。輪迴度脫之慧眼不。
（須菩提答曰。誠）如是（也。）世尊。如來有慧眼（也。佛又曰。）須菩提。於意
云何。如來有（照見菩薩法身廣大。充滿三界之）法眼不。（須菩提答曰。誠）如是
（也。）世尊。如來有法眼（也。佛又曰。）須菩提。於意云何。如來有
（照見佛身放光。普照了無障礙之）佛眼不。（須菩提答曰。誠）如是（也。）世尊。如來
有佛眼（也。佛又曰。）須菩提。（如來何以能普照如是乎。）於（汝）意（中將）云何（也。）
如恒河中所有沙。（固已纖細無數。佛說是沙不。（須菩提答曰。）如是。
世尊。如來說是沙（也。佛又曰。）須菩提。於意云何。如一恒河
中所有沙。有如是沙等恒河。（合）是諸恒河所有（之）沙
數。（以數）佛世界（亦復）如是。寧為多不（乎。須菩提答曰。果）甚多（也。有如）
世尊（之言也。）佛（因）告須菩提（曰。即）爾所（在）國土中。（猶恒河之一沙
耳。其）所有眾生。（又復無數。各自有心。各成起滅。）若干種心。如來悉（能）知
（之。）何以故。（蓋）如來說（。眾生之）諸（種）心。（總從六塵影現）。皆為非（真寔
本）心。（若本心。則歷無量劫圓明不變）。是（則）名為（本）心（耳。）所以（然）者何
（哉。）須菩提。（汝試觀眾生已過去之心。（當時則有。一往便無。能常留不滅乎）。不可
得（也。再觀眾生）現在（之）心。（忽然著相。究成虗妄。能寔守不變乎。）不可得（也。又觀眾
生）未來（之）心。（時事未臨。於何疑議。能豫設不失乎。）不可得（也。可見一切妄心。盡是幻
相。若能除却三心。便是佛心。又何菩薩通達無我法者。而不能滅度之耶）。
釋　過去．現在．未來。所謂三際也。
<other>○法界通化分第十九</other>
此分言佛身充滿法界。無不流通度化。不住相布
施然也。修菩薩心者。亦復如是。前言福德皆以布
施與持經較量。此不言比量。但言布施者。以是因
緣從上無心生來。能施人．所施物．受施人三緣和
合而有。既知緣合。則全體是空。故無我也無住無
相。可與持經等。第八分中言福德即同此義。如來
知空生已悟到此。而又重言之者。欲再發明無住
<pb n="382"/>
色福德不可量耳。
（佛言曰。）須菩提。（汝）於意云何。（設）若有人（布）滿三千大千
世界七寶以（之）用（為）布施。是人以是（布施）因緣。得福（可為）
多不。（須菩提答曰。）如是。世尊。此人以是因緣。得福甚多。（佛因
曰。）須菩提。若（是等）福德（所）有（但）實（在。財施享用有盡。）如來不說
得福德多（也。如來所說福德多者。是說本性菩提。自度度人。各悟無相真空。）以福德
（原）無（所著。）故如來說得福德多（耳）。
釋　佛以大悲為因。眾生為緣。
<other>○離色離相分第二十</other>
此分與五分．十三分相呼應。總為眾生每每以色
相求佛。故以是破之耳。十七分內如來以己分上
事示菩薩教其亦如是。至十八分言如來以五眼
觀眾生。通因徹果。皆是無相。十九分之福德因無
相。二十分之具足果無相。向後二十一分之于法
無說。二十二分之于法無得。一一皆如來事。至二
十三分。顯是法平等。教菩薩以無相行善。正以明
佛果也。故二十四分。仍以福德結之。
（佛言曰。）須菩提。於（汝）意云何。（人欲見）佛。可以（三十二相）具足（之）
身色見（之）不（耶。須菩提答曰）。不也。世尊。如來不應以具足色
身見（也。是）何以故。如來（所）說具足色身。（乃至三十二行中所呈露。）即
非（從形色上見此）具足色身（也。而真相無相。已在其中。是名具足色身（耳。佛
又言曰。）須菩提。於意云何。如來可以（八萬四千）具足諸相見
不（耶。須菩提答曰。）不也。世尊。如來不應以具足諸相見（也。是）何
以故。如來（所）說諸相具足。（乃智慧光明。神通廣大）。即非（外貌上見此）
具足（也。而無相無法。已具于是。是名諸相具足（耳。則離却色相。反觀自性。如來真面
目在此矣）。
釋　諸相者。種種變現之相也。又不止于三十二
相而已。如來離色離相。以淨行則具足三十二。以
智慧則具足八萬四千。具足三明六通八解脫。此
之具足。即非諸相之所謂具足也。然此之具足乃
其寔。而諸相具足乃其華耳。充其寔則華自副之。
是以有諸相具足之名。
<other>○非說所說分第二十一</other>
佛為覺悟眾生。只得以言語化導。其寔都是借來
的比方。若認定言語就是真法。便像指人影子說
是真形。反把真形瞥眼失之。要知所說法。正在那
非說處。方是佛之真性也。空生已悟法身無說矣。
又恐此法甚深。未來眾生不信。故如來破其眾生
之見。令知本自如如也。
（佛言曰。）須菩提。汝勿謂如來作是念（。謂）我當（為眾生另）有所
說法。（是法障也。切）莫作是念（也。）何以故（哉。設）若人言。如來有
所說法。（反是違背真諦。）即為謗佛。（葢如來說法。本意原欲人明心見性。不欲人依文傍
義。如拘滯言下。是）不能解我所說（真諦之）故。（便為傍佛也。）須菩提。（當知
如來）說法者（。法在人心。本）無法可說。是名（真）說法（耳。）爾時（具智）
慧（。通）命（源之）須菩提（。深契佛旨。因）白佛言（曰。）世尊。頗有眾生。
於未來世。聞說是（無法之）法。（能）生信心（。當下明悟）不（耶。）佛言
（曰。）須菩提。彼（眾生總是業相變現。業盡即空）。非（寔有）眾生（形相與佛異性。然而業相
現在。不得解脫。又）非不（是）眾生（。是）何以故。須菩提。（此亦一）眾生。
（彼亦一）眾生。（雖有種種不同）者。如來說（咸）非（寔有）。眾生（形相俱有佛性。隱于
其中。）是（以）名眾生。（形相自假。本性自真。則安得聞佛所說。不生信心也）。
釋　命者。壽之意。壽者。老之意。慧命者。言須菩提
既得慧眼。且年高矣。唐長慶二年。僧靈幽入冥所。
加此慧命以下六十字。
<other>○無法可得分第二十二</other>
妙性本空。無有一法可得。此等前已言之。前標般
若之法。此則以自己分上事。示菩薩故不妨重言
也。
（無所說者。為真說。則亦無所得者。為真得矣。故）須菩提白佛言（曰。）世尊。（我）佛
（妄盡覺滿）。得（此）阿耨多羅三藐三菩提（。豈非以萬法俱空。一靈獨炤。正）為
無所得（乃為真得）耶。佛（深然之。因）言（曰。）如是。如是。須菩提。我於
阿耨多羅三藐三菩提。（直覺廓然空寂。無名無相。）乃至無有（纖毫）少
法可得。（止為覺世故。）是（以）名（之為）阿耨多羅三藐三菩提。（使人
知所皈依耳。倘錯認有法可得。便失之矣）。
<pb n="383"/>
<other>○淨心行善分第二十三</other>
上言菩提無法可得。正以是法平等。故是佛勸化
眾生。絕去塵想。淨心行善。便證菩提也。既曰無法
可得。恐人落無。故曰平等。不妨修一切善法。既曰
修一切法。恐人執有。故又言一切善法。即非善法。
步步回顧無相法。不失無寔無虗之旨。而下分又
以福德結之。
（無法可得。是名無上菩提。而菩薩欲得無上菩提。當以何修耶。弟子因）復（編）次（佛言曰。）須
菩提。是法（性原自）平等。（佛與眾生同然。）無有高下。（若是空去根塵。真性顯露。
無論佛與凡夫。總）是名（為）阿耨多羅三藐三菩提（也。葢此真性本來清
淨。一切眾生都）以無我．無人．無眾生．無壽者（之相。）修一切善法。（則以
平等心合平等法。與如來同一。無法可得。）即得阿耨多羅三藐三菩提（矣。）
須菩提。（要知）所謂善法者。（不過借以接引眾迷耳。及到彼岸。善法俱空）。如來
說即非（膠滯此）善法。（方是真寔了義。）是名善法（也。要之得無所得。亦修無所修
故耳）。
釋　一切善法。如布施．忍辱．持戒．精進之類是也。
<other>○福智無比分第二十四</other>
真性上福智。歷劫無盡。無可比方。上言善法皆空。
恐人又以經文為空言。故又較量福德之殊勝。
（然修無可修。非為可以不修也。佛言曰）。須菩提。（設）若三千大千世界（之）
中。所有（百億）諸須彌山王。（積）如是（山）等（之）七寶（以成）聚。有
人持用布施。（其福德亦已無量。若人以此般若波羅蜜經。乃
至四句偈等（法語。自己受持讀誦（。且）為他人（解）說。（利益無窮。包盡
虗空。）於前（所說布施）福德（。雖再有如是。）百分不及（持經功德之）一。（即加至）
百千萬億分。乃至筭數（不盡。直到）譬喻（極多之分數。亦）所不能及
（此一分也。自度度人之功德固如此）。
釋　須彌山。東方玻璃峯紅色。南方琉璃峯青色。
西方真金峯赤色。北方白玉峯白色。以喻報身佛
有四相也。
<other>○化無所化分第二十五</other>
眾生本來寂滅。原無所藉。于如來化無所化。即是
法平等之一證。十七分云。菩薩通達無我．法。真是
菩薩身上事。至此分起。復以如來本分之無我者
示之。
（然而寔無有度人之法也。佛言曰。）須菩提。於（此中之）意（其）云何（耶。）汝等
勿謂如來作是念（云）。我當（用佛法施以）度（一切）眾生。須菩提。
（如來）莫作是念。（其）何以故（哉。葢般若真性。如來不增。眾生不減。度其所自有。非益所
本無也）。實無有眾生（。是）如來度者（耳。設）若（見）有眾生（為）如
來（所）度者。（便生分別相矣。使）如來（見得我能度化。）即（為）有我。（又見人因我度。
即為有）人。（度他離塵。登我法界。即為有）眾生。（度他出生死。不入輪迴。即為有）壽者。（一念
不忘。我相畢具。如來豈有此耶。）須菩提。（然）如來（所以）說有我者。（對人言之耳。若
論真性。人我何別。有我）即非有我（也。）而凡夫之人。（認錯幻相。）以為有
我。須菩提。（此眼前未度之）凡夫者。如來（常）說（。其元來真相空寂自在。）即
非（寔有）凡夫（相也。是則為凡夫已耳。然則如來凡夫一也。又豈有能度之如來。所度之眾生也哉。
釋　前就說即非說上起議。次就得亦無得上起
議。此文就度亦無度上起議。次第秩然。
<other>○法身非相分第二十六</other>
不可以三十二相觀如來。須菩提前答已明。非前
解後轉不解也。求其意。須菩提以應身相好。從法
身流出。若見相好。即見法身。故答云如是。然佛又
恐眾生但執相好。以觀如來。故難以轉輪聖王。後
又決明之。二我字。指人人自有之性。見如來見我
也。
（夫非我之我。充滿法界。則亦可於此深思而得矣。故佛言曰。）須菩提。（汝）於（此中之）意。
（果）云何（也。今欲見如來者。）可以三十二相觀如來不（也。）須菩
提（答）言。（曰如來即相非相。不必離相目見真相。）如是如是。（即）以三十二
相觀如來。（無不可也。）佛（又恐凡夫之見。因須菩提言。遂執色相以求如來。故呼而）言（曰）。
須菩提。若（但）以三十二相觀如來者。（則）轉輪聖王（亦具
是相。）即是如來（矣。彼真正如來。將於何見之。）須菩提。（如佛覺人深意。因）白佛
言（曰。）世尊。如我解（會）佛所說（妙）義。（如來自有性中法相。豈區區色身可
盡耶。）不應以三十二相觀如來（也。）爾時。世尊（即將此法義）而
說（為）偈言（曰）。
若（人）以色（身端好上）見我。以（說法）音聲（上）求我。（不離聞見。悞認法身）是
<pb n="384"/>
人（所）行（。墮入）邪道（。永隔性真。）不能見如來（真面目矣。故曰。若見法相非法相。即
見如來）。
釋　轉輪聖王。是為四天王。正．五．九月。炤南閻浮
提。二．六．十月。炤西瞿耶尼。三．七．十一月。炤此[鬱-山+止]單
越。四．八．十二月。炤東弗婆提。
<other>○無斷無滅分第二十七</other>
寔際理地。固不受一塵。佛事門中。初不可舍一法。
雖無眾生可度。而六道常援。雖不住相布施。而財
寶樂施。雖無法可說。而常轉法輪。雖無道可修。而
常行精進。雖夢幻一切。而因果歷然。只說有相即
空。原非指空為性也。因前教菩薩離一切相發心。
又教寔無有法發心。恐不解佛所說第一義諦無
寔無虗。又近聞前章。以色相聲音為邪道。皆無法
可得。恐人認作頑空。故戒以不可斷滅一切法也。
（法相固非法矣。然非頑空之謂也。佛又告之曰。）須菩提。汝（設）若作是念。（謂）如
來不以具足（色）相（之）故。得阿耨多羅三藐三菩提。（將必
離舍形體。別生解識乎。）須菩提。（切）莫作是念。（而謂）如來不以具足
相。故得阿耨多羅三藐三菩提（也。）須菩提。汝（設）若作
是念（。纔）發阿耨多羅三藐三菩提心者（。是）說（度人）諸法。
（一切可）斷滅（矣。法如斷滅。則將何以為渡河之筏也。汝切）莫作是念（也。夫）何以
故。（凡人）發阿耨多羅三藐三菩提心者。於（諸）法（相。正是從入之
借徑。法雖不是性。然性不離法。）不（得）說（法相都捐竟生）斷滅（妄）相（也。乃知色空雙泯。亦
復兩存。迨至存泯俱忘。而後為般若菩提耳）。
釋　就佛果已成。言曰得菩薩心。就須菩提修。因
言曰發菩提心。
<other>○不受不貪分第二十八</other>
當知此分是悟無我之果。言菩薩法施度人。心本
無我。故雖有法施之福德。誰其受之。況有貪愛之
念乎。其福勝七寶布施。前說疊見。於三千大千世
界至以恒河。恒加一等字。寶施又進于上。此所謂
菩薩布施也。
（不著色聲相。不著斷滅相。斯真通達無我法也。佛呼而告之曰。）須菩提。（設）若菩薩以
滿恒河沙等世界（之）七寶。持（之以）用布施。（其多如此。）若復有
人。知一切法（都是平等。毫）無我（相。雖以法施普度。而不自有其功。能）得成（就）
於（無生法）忍。（則）此菩薩（。功德）勝前菩薩（寶施）所得功德。何以
故。須菩提。以諸菩薩（。雖有法施。而心本無我。則積聚于虗空。永不消滅。以此）不
受福德。故（勝前菩薩也。）須菩提（因）白佛言（曰。）世尊。云何菩
薩不受福德。（佛告之曰。）須菩提。（葢）菩薩（法施）。福德（祗為利益眾生。）不
應（為求福而生）貪著（想。以）是（之）故（。所以）說（菩薩）不受福德（也）。
釋　大般若有安受忍．觀察忍。修此二忍。便得無
生法忍。此處知字。是觀察忍。成字便是安受忍也。
知一切法無我。得無生法忍。是諸佛心印。
<other>○威儀寂靜分第二十九</other>
上言如來既不可以身相觀。又不可以斷滅說。不
落斷又恐執常。故此言如來不斷不常也。佛四威
儀應迹耳。不可以見如來。是人不解我所說義。即
如來所說諸法如義之義。又即所說不應以身相
見如來之義。知此二義。則知如來不以威儀應化
為身。而以德性寂靜為身矣。
（然則無相本體。於何見之。佛又呼而告之曰。）須菩提。（設）若有人。言如來（法身。）
若（其呈現而）來。若（其涅槃而）去。（以及）若坐若臥。（只在形迹動靜上求。）是人不
（能）解（會）我所說（無相之）義。（其不解者。）何以故（哉。所謂）如來者。（充滿
虗空。總是法身。隨眾生業緣淺深。各成所見。而如來本性不曾動移。）無所從來（之處。）亦無
所（從）去（之處。如如自在。靈應無方。是）故名（為）如來（也）。
釋　眾生心淨見佛。非是佛來。心垢不見。亦非佛
去。諸佛本無去來。眾生妄見去來耳。
<other>○一合理相分第三十</other>
微塵世界。十三分中已明言之。至此專為應化報
三分而釋。其非一非異也。葢言微塵則非一。世界
則非異。微塵聚為世界。即異而不異。世界散為微
塵。則一而不一。總喻佛說應化身。由大悲所現。非
寔有應化身。為報身所分也。可見應化本無可析。
報身本無所合。則猶微塵非世界所析。世界非微
<pb n="385"/>
塵所合也。都非寔有。悉是假名。若認為寔。則是一
合相矣。故如來說合相非真云云。
（然則佛身真相從可知矣。佛言曰）。須菩提。（設）若善男子．善女人以三
千大千世界（。粉）碎為微塵。於（汝）意。云何是微塵眾（矣。）
寧為多不（乎。須菩提言曰。）甚多。世尊。何以故。若是微塵（之）眾。
實有（其相）者。（則是人身中。一切雜念不可消滅。言之何益。）佛即不說是微塵
（之）眾。所以（說及）者何。佛（所）說微塵（之）眾（。乃眾生業緣起滅）。即非
（寔有）微塵眾。（人心清淨。微塵不染矣。）是（假）名（為）微塵眾（耳。）世尊。（又如）
如來所說三千大千世界。（亦是幻相所成。）即非（寔有）。世界（劫數盡時。
世界亦壞矣。）是（假）名（為）世界（耳。唯是真性不變不移。夫）何以故。若（此）世
界實有者。即是（眾塵和合為一世界。成）一合相（也。彼世界終壞。豈如真性。不分
聖凡。渾合成一。歷劫自在乎。然真性渾淪。直如虗空。無相無名。）如來說（是）一合相（者。）
即非（真有）一合相。（亦）是（假）名一合相（也佛曰。）須菩提（。真性虗空。
無空擬議。此）一合相者。即是不可說（之虗空真性。）但凡夫之人。
（聽佛言語。不能證悟。淺則貪著色塵。深便貪著法相。遂）貪著其事（。而不能解脫耳。然則一合
之理相。可以言語求乎）。
釋　一切無佛無生無斷無常無去無來。總是理
相一合也。理者。乃真空實理。相者。乃世界幻妄諸
相也。一合者。理與相一而不二。合而不分。謂此真
空寔理。融通和合世界諸相也。
<other>○知見不生分第三十一</other>
真性本來空寂。故到證入菩提時候。凡心中有知
有見。盡滅不生矣。如是二字。是無知之知。無見之
見。無信解之信解。緊頂三菩提心來。覺心本空。相
歸烏有。是真住。真降伏真菩提也。方是第一波羅
蜜。
（夫理相一合。固無相也。佛又言曰）。須菩提。（設）若（有）人。言佛（所）說（真寔有）。
我見人見眾生見（及）壽者見。（種種情識如此。）須菩提。（汝）於意
（中）。云何是人（可能）解我所說（語）義不。（須菩提答曰。）不也。世尊。
是人不解如來所說義（者。又）何以故（也。）世尊（所）說我見
人見眾生見壽者見（。原是外現假像。不是性中真諦。）即非（有）我見人
見眾生見壽者見。是（不過假）名（。為）我見人見眾生見壽
者見（耳。佛言曰。）須菩提。（大凡）發阿耨多羅三藐三菩提心者。
（不但四相盡空。）於一切法（皆是無相。）應如是（證）。知如是（觀）。見如是
信（心）解（會。絕）不生（一毫）法相。（方為得之耳。）須菩提。（凡是）所言法相
者（。總是接引初學。令其漸進。若至了徹真性空寂法相。何著）如來說即非（寔有）法相。
（乃）是（假）名法相（耳。葢不知不見不信解。則生斷滅相。不如是知如是見如是信解。則生滯
著相。即非法相。埽除名相之盡也。是名法相。顯著寔相之盡也。非寔非虗。如此可悟般若真性矣）。
釋　法所現者曰相。心所取者曰見。
<other>○應化非真分第三十二</other>
此言演說法義。總是應現化導之幻迹。了非真寔
也。前云貪著其事。皆是妄生知見。凡夫我執未除
耳。故破執離相。出一見字。因凡夫不能離有無。一
異二邊見解。所以不達三身之理。如何得理事無
礙。進佛知解。迷倒于相見執之堅固。佛逐一以金
剛明智破之。如以無住破行施著相。以無得破菩
提執相。以無土破莊嚴妄相。以非具足破報身影
相。以非真破三身滯相。以非相破法身蔽相。以無
我破執法身非有我相。以非一非異故執如來三
身定相。重重逐破。俾情見俱空。逼歸如如不動。一
言蔽之矣。
（佛言曰。）須菩提。（設）若有人。以（充）滿無（盡）量阿僧祗世界
（之）七寶。持用布施（。福非不多也。更）若有善男子．善女人。發（廣大
度人之）菩薩心者。（信心奉）持於此經（中。）乃至四句偈等。（自己
受持讀誦。為人演說（乎。葢演說之時。我與眾生都是幻相假合。）不（可）取（著）
於（形）相。（良以真）如（之性。無不）如（意應現。）不（逐相移）動（也。是）何以故（乎。凡
諸相中。）一切有（所作）為（之）法。（都假非真。）如夢（寐）幻（妄。水）泡（物）影。如
露（水。）亦如電（光。倐忽頓空。須）應作如是觀（也。知有相皆空。本性自湛。方得如如
不動耳。）佛說是經已（畢。）長老須菩提。及諸比丘．比丘尼。
優婆塞．優婆夷。一切世間天人阿修羅。聞佛所說（經旨。）
皆大（生）歡喜。信（心）受（教）。奉（持經說。而）行（其修證。如所教住。人己應皆得度矣。
（大要全經之旨。自空生問菩提心。當于何住妄心。於何降伏。佛告以四生九有。皆爾眾妄心。所當滅度。無我人
等四相。乃為大家正教。以此行施無住。等于虗空。以此見相非相。心即如來。以此篤信。不著非法。以此自悟。不
<pb n="386"/>
假言說取舍。曾知三世諸佛。依經流出。四果羅漢。於此印證。心能清淨。即是莊嚴。而妙法大身。無有剩義。心能
無為。福德最勝。而信受解說。隨處尊重。因而夙障清淨。究竟無我之法空。過現未來三心之體湛渾通。法界色
相。離言說空。無法可說。無說可得。惟悟平等性施。妙智福果。凡聖盡融。無生可度。如來非可相見。無相法尚不
可執。豈涉頑空。故知法無斷滅。妙湛圓通。布施不貪。去來非有。三身一身。理事合一。妄見既融。應化不二。真空
本性。如如不動已耳。一切有相。當於何著耶。經中阿耨菩提般若四句偈。如來真藏。總水中鹽味。色裏膠青也。
釋　究明經義曰演播。釋經義曰說。僧謂之比丘。
尼姑謂之比丘尼。居士謂之優婆塞。道姑謂之優
婆夷。

金剛般若波羅蜜經淺解（畢）

<talk>No. 490-A
 䟦</talk>

世尊說法四十九年。經總三藏十二部五千卷。達磨
西來。傳法二祖。以楞伽經四卷印心。五祖易以金剛
經傳授。性相宗教分途。性宗輙直指單傳。雲門至於
罵佛。藥山示人不得讀經。此固為大根器說法。而耳
食之徒。遂真擬金剛經亦可高束。蘇長公謂近歲婦
人孺子。抵掌嬉笑。爭談禪悅。嗚呼。是病未瘳而廢藥。
河未渡而舍筏也。不終於痼疾迷津乎。姑無論應無
所住一語。即可立證直超。而金剛因果錄中。有望空
寫經。遇雨不濕者。有持偈言虎。䑛惡瘡頓愈者。有持
經題七字。命盡立生兜率者。葢般若為諸佛母。深廣
不可思議。當日靈山一會。得度弟子。雖出生死。而疑
根未拔。本智不現。及至般若會上。如來以金剛智而
決斷之。直使聖凡情盡。生滅見忘。而本有智光。豁然
披露。以是義故。為正法眼藏。寶函所在。天人擁護。註
解歷唐宋明。計八百餘家。獨天親列二十七疑。以顯
教外之旨。憨山復有決疑一刻。叢林盛行。然初入者
尚苦旁註汗漫。義深語奧。獨此直解。單行續於本經。
一覽如指掌果因。竊念余以疎慵之質。推排人間世
到今五十餘年。髫歲泥首一經。屢遭按劍。翻然易轍。
猥列簪裾。弩力戎行。勉立寸功。以報
聖天子知遇。寅卯役祁門。與潢池對壘。披堅身冐。矢
石登山。涉江呼吸。生死默膺。庇覆履險而安。又以異
夢驚疑。潛心白業。戊午量移皖上。瞻禮三祖道場。為
丙申舊遊。地得不寒五嶽之盟。亦憶慰夙。因偶獲是
編。如覯良師益友。勇猛持誦。兼捐貲以廣布流通。又
竊思如來一片金剛妙心。與千二百五十諸大比丘
徒眾。朝夕給孤獨園。著衣持鉢。多方淘汰。既盡妙密。
鉗錘而就裡一兔毛頭。金剛藏光明尚費金篦磨刮。
矧此直解數行。烏能竟涅盤妙諦。但為發心懽喜地。
諸善男子。引手遞入。從茲直解。以歷窮諸解。從茲一
經。以遍悉諸經。乃至大乘了義。無一句可說。無一法
可得。遙知十方諸佛。將各伸金色臂。展兜羅綿手。皆
以相好莊嚴。妙網光舒。香流𦦨發。摩諸善男子頂。引
入三世諸佛甚深智慧海。彈指間轉大法輪。則茲刻
亦未始非顧衣見珠。得魚忘筌之一助也。因合十而
述於卷末云。旹
康[烈-列+((冰-水)*臣*巳)]歲在辛酉嘉平月奉佛弟子趙嶽生視公甫謹
䟦

<article id="n491">金剛經疏記科會</article>

<talk>No. 491-A</talk>
佛藏奧衍閎博。至汗牛充棟靡可殫究。奚非三乘之
妙諦五蘊之覺緣矣。金剛經者。廣敷般若。顯示波羅。
自姚秦譯後。而唐有圭峯之疏。宋有長水之記。逮明
僧大[琮-示+(眉-目+貝)]。彚為科會。於是辭義宛然。喻陳惟遠頋。以無
多流布。未廣津梁。眾善人等。每以不及徧睹為恨。友
人吉川朱君。爰出所獲雲捿舊本。發願重刊。普施大
眾。暢佛慧之宏略。開發請之教源。俾苾芻中睹指知
<pb n="387"/>
歸。有同棒喝。由是超悟禪旨。洞明心鏡。微玅不可思
議功德。亦不可思議。丞於經首。敘而辨之。以證世之
受持是經者。乾隆壬寅浴佛日滄浪居士孫效曾

<talk>No. 491-B</talk>
二乘菩薩學佛度生。初則人我之見未除。繼則我法
之執尚在。故空生于般若會上。兩以如何應住。叩請
如來。如來以金剛實智。重重指破。決斷羣疑。使知真
空本體不涉二邊。為入道之初門。實成佛之究竟。宗
門諸祖。曾以此經印心。與楞伽等。至干緇白之流。讀
誦此經。著有靈騐。不可勝記。葢摩訶般若。為諸經第
一。而此金剛般若。又為八部中第一。自無著菩薩之
十八住。天親菩薩之二十七疑。依偈成解。無異親承
佛旨。嗣是而後。青龍大雲智度之類。各有譔述。文詞
灝瀚。有同淵海。其最顯者。有唐圭峰大師疏論纂要。
依文衍義。統會諸家。又得長水大師刊定。重為作記。
至明雲棲沙門大[琮-示+(眉-目+貝)]。轍復科會釐為十卷。雖條件繁
多。觀者望洋。而此經微言大義。要稱具在。夫儒者之
學。有十三經注疏。雖後人崇尚宋儒。而鄭孔之言。歷
久不廢。今此之經。或者類是。歷年未久。經版殘缺。有
密雲師。教中龍象。嘗欲募刻此經。懷願未界。今了修
師廣植善緣。繼續前志。請于居士孫君效曾朱君玉
擎等。徵材集工。不日而成。竣事刻成。問序于余。余惟
毗耶杜口。摩竭掩室。不二之門。不在語言文字。然末
法既遠。義學尤珍。經之存亡。教將焉繫。況諸君由此
一經。了悟自心。斷疑生信。直使般若現前。是為諸佛
種子。如所教住者。豈直為前三大師功臣而已。是經
凡七譯。此則專依秦譯。科會之文。各有義門。惟觀者
能自領之。訶泉居士顧光
大清乾隆四十七年巧月吉旦

<other>No. 491</other>
<sarticle>金剛經疏記科會卷第一</sarticle>

唐　圭峰大師　疏
宋　長水大師　記
後學雲棲寺沙門大[琮-示+(眉-目+貝)]科會
【記】金剛經纂要刊定記并序
釋氏教金剛經。世所由來尚矣。自秦至今。凡幾百
載。諷誦無卑高。感應盈簡牘。利及幽壤。而達乎神
明。葢趣大之坦途。破小之宏略也。故補處頌以為
本。二論釋而有貫。諸疏互解。或依或違。圭山大師。
撮掇精英。黜逐浮偽。命曰纂要。葢取中庸。復申紀
略。用備傳習。石壁師仍貫義意。別為廣錄。美則美
矣。辭或繁長。後學多不便用。今更刊定剪利煩亂。
俾流而無滯。學而思講。庶吾道無墜地之患也已。
大宋天聖紀號之明年季冬月甲子日序云。
【記】金剛經纂要刊定記　長水沙門子璿錄。
△釋金剛經纂要疏分三。初標題目。二序宗旨。三
解本文。初標題目二。初經疏名題。二作者嘉號。
初經疏名題。
【疏】金剛般若經疏論纂要（并序）
【記】疏文分三。初標題目。二。初經疏名題。
【記】金剛般若經疏論纂要者。此題九字。從寬至狹。
能所六重。一能所釋。謂金剛等五字是所。疏論下
四字屬能。二能所詮。謂經疏屬能。金剛等四字是
所。三能所簡。有二。一簡通。謂經通一代時教。般若
唯局當部。二簡別。般若猶通八部。金剛但屬一經。
五能所喻。金剛是能。般若屬所。六能所纂。纂字屬
能。謂疏主也。要字是所。謂正義也。若著并序二字。
復加一重。二字是能。上皆所攝。然此七重。不出教
行人理。謂經及疏論并序五字是教。謂能詮能釋
能序也。般若通行。謂觀照也。纂字屬人。疏主也。金
<pb n="388"/>
剛要字屬理。金剛喻實相。即真理。要字是正義。即
道理。
【記】既知一題能所去著。須知題內義理淺深。金剛
有三義。謂堅利明也。般若亦三義。謂實相觀照文
字也。經有三義。謂常貫攝也。疏亦三義。謂疎決布
也。論者議也。亦三義。謂議理議智議行也。纂要亦
三義。謂要義要行要文也。
【記】且金剛三義者。以萬物不能壞。能壞於萬物。復
能有照用。可喻三種般若矣。堅喻實相。以其雖經
多劫。流迸六道。未甞生滅。未甞虧缺。故云堅也。故
心經云。是諸法空相。不生不滅。不垢不淨。不增不
減等。利喻觀照般若。謂此顯時。照諸法空。故言利
也。故心經云。觀自在菩薩。行深般若波羅蜜多時。
照見五蘊皆空。度一切苦厄。乃至云。無智亦無得
等。明喻文字般若。以文字能詮顯彰明實相觀照。
令顯現故。由斯三義似彼金剛。故舉金剛以喻般
若。然此般若。諸佛眾生。悉皆有之。由彼在纏。故不
能利用。苟能聞教解悟。內外熏力。則能斷煩惱。出
生死。理智相冥能起大用。與佛無異。其猶金在鑛
中。不能隨用。苟能出鑛。必能成器斷物。故知此慧
無不有之。故知此慧能建大義。今云般若。葢大慧
之梵音也。金剛。即般若之正喻也。法喻雙彰。故曰
金剛般若也。
【記】若準經題具足。合云波羅蜜。即歎慧之功也。唐
言彼岸到。此猶西域之風。若順此方。合云到彼岸。
彼岸者。即是涅槃。為對生死之此。故號涅槃為彼。
意明般若是到彼岸慧。斯則慧之別相也。然到彼
岸慧。略有二意。所謂頓漸也。頓者。此慧顯時。一剎
那間。照諸法空。即是到彼岸。故名到彼岸慧。以不
歷多時。乃名為頓。漸者。雖則頓照法空。且習以性
成。任運計執。所以䇿彼頓悟之慧。觀察妄情。損之
又損之。以至於無為。此則究竟到於彼岸。亦名到
彼岸慧。以歷多時。故名為漸。漸之與頓。遲速雖殊。
一種得名到彼岸慧。所以具足合云金剛般若波
羅蜜。今略不言也。
【記】次明經字具三義者。然準諸家解釋。共有多義。
謂湧泉出生繩墨結鬘之類。若佛地論中。唯說二
義。謂貫也攝也。貫穿所應說義。攝持所化眾生。且
如來入滅。二千餘年。遺風若存。得聞正法者。斯皆
經之貫穿之義也。眾生流浪。莫知所從。得佛教門。
咸歸正趣者。斯皆經之攝持之義也。具此二義。故
名為經。今以此二。復加常義。以對三種般若。謂實
相常。觀照貫。文字攝也。然此一經。羅什所譯。句偈
清潤。令人樂聞。至今長幼高卑。盈於寰宇。靡不受
持此經也。
【記】疏論纂要者。即此一卷疏文也。疏即青龍大雲
資聖塵外等疏。疏謂疎通理趣。決擇義相。布致文
言也。論即天親無著。智度金剛仙功德施等論。一
一論中。任運議於理智行也。問。既有疏論釋經。何
必更製斯疏。答。以纂要故。即是纂他疏論之要義
而成此疏也。然纂要之設。總有兩意。一則上符聖
旨。二則下叶人心。意顯諸說有不符聖旨不叶人
心者。且初意者。只如此經。是空無有宗有以法相
行位廣列而釋。此則不符聖旨。失於宗故。故序云。
或配入名相。著事乖宗。有人聞是空宗。便作一味
無相道理解釋。此亦不符聖旨。以宗雖無相。義乃
千端。既以一味解釋。此則迷於末也。故序云。或但
云一真。望源迷派。前則乖宗不迷派。此則迷派不
乖宗。互有得失。俱未圓暢。復有縱於僻見。以之注
釋。宗派俱失。不足評量。故序云。其餘胸談臆注。不
足論矣。然其諸說。雖各有舛的。以未兼暢。故皆判
云不符聖旨也。今製此疏。不添法相。免乖於宗。隨
文釋之。不迷於派。離前二過。宛乎得中。此則超然
<pb n="389"/>
獨符聖旨。然今疏內皆用聖言。故序云。故今所述。
不攻異端。疏是論文。乳非城內。況二菩薩。師補處
尊。補處如來。師釋迦佛。展轉推本。佛佛相承。降及
無著天親更無異說。故知此疏便是佛言。謗此疏
者。即同謗佛也。故序云。且天親無著。師補處尊。後
學何疑。或添或棄。次下叶人心者。且諸家章疏。在
理未當。於文且繁致令學人。少敢措意。故轉念者
廣。通會者稀。故序云。致使口諷牛毛。心通麟角。然
今此疏。撮其樞要。直下銷經。經疏相兼。盈五十紙。
不問緇侶塵俗。可以留心。不唯上中下根。可以學
習。有斯兩意。所以述之。此則前智後悲。自他兼利
也。故云金剛般若經疏論纂要。
【記】并序者。并謂共。兼。及。也。序者敘也。敘述經疏之
意故。又序者緒也。謂頭緒也。意明此半紙之言。是
入疏述作之頭緒也。
△二作者嘉號。
【疏】京大興福寺沙門宗密述。
【記】二作者嘉號。京者。都也大也。即士庶貴賤都會
之大處也。然是西京。非謂東北。以有大興福寺闇
揀。故不言西也。沙門梵語。此云勤息。即釋眾之通
號。謂勤修諸行。息煩惱故。述者。明非製作。符上纂
要之言。但是敘述先聖之旨。非別製作故也。例如
夫子云。述而不作。信而好古。竊比於我老彭。
【疏】長水沙門子璿治定。
△二序宗旨二。初序讚經旨。二述造疏意。初序讚
經旨二。初通明起教之緣。二別明說教之意。初通
明起教之緣二。初明迷真起妄。二明習妄流轉。初
明迷真起妄二。初真空。二妄有。初真空。
【疏】鏡心本淨。像色元空。
【記】二序宗旨。二。一序讚經旨。二。一通明起教之緣。
二。一明迷真起妄。二。一真空。
【記】言鏡心等者。以要言之。上句即真性離緣。下句
即緣無自性。大約如此。若其委明。應先略配。後當
廣釋。
【記】略配者。此兩句中。鏡像是喻。心色是法本淨元
空通於法喻。以鏡喻於心。以像喻於色。像是鏡之
所現。如色是心之所現。鏡雖現像。其像元空。即顯
鏡本淨也。心雖現色。其色元空。即顯心本淨也。言
本淨者。即是性淨。通因果凡聖故。故華嚴云。非識
所能識。亦非心境界。其性本清淨。開示諸群生。此
略指配也。
【記】若廣釋者。鏡即人間所用之鏡。然有塵薶不堪
用者。有雖淨而在匣者。有淨無塵垢。挂之高臺。萬
像斯鑒者。今取後者為喻。○心者。性相二宗所說
各異。相宗說者。或以集起為心。唯第八識。集諸種
子。起現行故。或以緣慮為心。通於八識。俱能緣慮
自分境故。然此所說。但是有為生滅。非今所喻。性
宗說者。即如來藏。本源自性清淨心也。然今所明。
正是此心。以是迷悟根本。凡聖通依。世出世間皆
不離此。所以起信論中。立為大乘法體。故論云。摩
訶衍者。一法二義。所言法者。謂眾生心。是心則攝
一切世間出世間法。依於此心。顯示摩訶衍義。又
云。依一心法。有二種門。一者心真如門。二者心生
滅門。是二種門。皆各總攝一切法。此義云何。以是
二門。不相離故。以真如門是通相。故攝一切。生滅
門雖是別相。以是即真如之生滅。亦攝一切。以此
二門。同依一心為源。則知萬法不出此心。又如華
嚴是圓極一乘。亦以此心為一真法界之體。故彼
疏說。統四法界為一真法界。謂寂寥虗曠。沖深包
博。總該萬有。即是一心。體絕有無。相非生滅。乃至
云。諸佛證此。妙覺圓明。現成菩提。為物開示等。然
此一心。有性有相。相則凡聖迷悟因果染淨等異。
性則靈靈不昧。了了常知。然此性相。不即不離。以
<pb n="390"/>
相不離性故。只向同處異。性不離相故。只於異處
同。性不即相故。未始有差別。相不即性故。未嘗不
殊異。葢緣性相一味。所以同異兩存。其猶一水波
溼。性相同異可知。然此靈心。本非一切。能為一切。
心之名字。亦由此立。今云淨者。但約畢竟空義。非
是揀染名淨。以但唯一心。貫通染淨。故荷澤云。知
之一字。眾妙之門。一切諸法。依此建立。既為得失
之秘府。乃是昇降之玄樞。稱眾妙門。實為至矣。今
所辨者。即是此心。然前所說相宗二種。乃是此心
之內生滅一門。對辨淺深。故須料揀。和會通攝。則
實無所遺。○本淨者。喻則可知。法中有二意。一則
此心從本已來。性畢竟空故。二則現為煩惱所纏
而無染故。此當起信論中真如門也。故大集經云。
善男子。一切眾生。心性本淨。心本淨故。煩惱諸結
不能染著。猶如虗空。不可玷汙。心性空性。等無有
二等。○像。即鏡中所現萬像。○色。即本淨之心所
現諸法。然所現法不出色心。今唯言色而不言心
者。一為文句窄故。二為影在下故。三為以初攝後
故。前二可知。後意者。一切諸法。不出五蘊。色之一
字。貫五之初。今言色者。舉初攝後也。故大般若中。
每例諸法。皆以色字為初。如云。善現。般若波羅蜜
多清淨故。色清淨。色清淨故。一切智智清淨等。由
是文雖標色。而意兼於心。色心既彰。萬法備矣。○
元空者。喻則可知。法中有二意。一即本來是空。論
云。一切諸法。唯依妄念而有差別。若離心念。則無
一切境界之相。二即現見空故。色等諸法。本來自
空。迷人不知。妄執為有。雖然執有。未始不空。故中
論云。諸法若不空。即無道無果。又云。以有空義故。
一切法得成。○然此一句。亦是釋疑。恐人聞說心
性本淨。復見論云是心則攝世間法等。便謂本具
染等。不合言淨。故下句釋云。像色元空也。意云。色
等若實。則汙淨心。色等既空。憑何汙心。如鏡現穢
像。穢像元空。似有實無。云何染汙。故云鏡心本淨。
像色元空也。無上依經云。清淨有二義。一者自性
清淨。是其通相。二者離垢清淨。是其別相。寶性論
中。亦有二義。一自性清淨。謂性淨解脫。二離垢清
淨。謂障盡解脫。魏譯唯識論云。心有二種。一者相
應心。所謂一切煩惱受想行等。二者不相應心。所
謂第一義諦常住不變自性清淨心也。今所明者。
即自性清淨及第一義諦心。故云本淨。○復次。兩
句更互釋成。以上句釋下句。成色空義。以下句釋
上句。成心淨義。色若不空。心則不淨。心若不淨。色
即不空。由心淨故色空。由色空故心淨。以色心二
法。不相離故。當知由心淨故。方能現色。如鏡淨故。
方能現像。染則不能。又由色空故。不能染心。如像
空故。不能汙鏡。實則汙也。上句下句。法喻對明。反
覆相成。故云互釋。
△二妄有。
【疏】夢識無初。物境成有。
【記】疏夢識下。二明妄有。即正當起信論中心生滅
門。然此亦具法喻。以夢喻識。以夢中所現之物喻
境。如人睡後作夢。於無物處見物。喻心迷成識。於
無境處見境。然雖物依夢現。而夢物皆虗。雖境從
識生。而識境俱妄也。
【記】夢者。如常人被睡葢所覆。心識昧略。恍忽成夢。
準切韻中。夢者心亂之貌。亦云𥧌見曰夢。意明心
識昏亂。見於異事。名之為夢。○識者。本淨一心。忽
然不覺。不覺是妄。心性乃真。真妄和合。目之為識。
即是第八阿棃耶識也。故起信云。依如來藏故。有
生滅心。所謂不生不滅與生滅和合。非一非異。名
阿梨耶識。○無初者。初。始也。意明此識無前際故。
然真心妄識。雖虗實有殊。若究其源。俱無初際。然
有兩意。一則如佛頂經說。煩惱菩提。二俱無始。謂
<pb n="391"/>
自有此真心已來。便有此妄識。非謂真先妄後。亦
非妄先真後。若言真先妄後。即應諸佛更起無明。
若言妄先真後。何有無真之妄居然獨立。由是故
知二俱無始。此則夢喻不齊。却似金之與鑛。若言
鑛先金後。即合所棄之鑛鍊之得金。若言金先鑛
後。應可純淨金器重生於鑛。由是二物俱無初際。
於法可知。問。如論云。依如來藏故。有生滅心。既言
依真有妄。則是妄後真先。何得說云二俱無始。答。
不然。所言依者。明妄無自體。依真而成。顯本末之
義。非先後之義。故起信云。以如來藏無前際故。無
明之相亦無有始。若說三界外更有眾生始起者。
即是外道經說。二者。謂妄體全空。都無生起之蹤
跡。故言妄無始也。故起信云。覺心初起。心無初相。
即斯義也。若據此意。夢喻正同。以夢生時。無縱跡
故。有茲兩意。故云妄無初也。然上夢鑛二喻之中。
各取少分。共況一識無初之義。方盡其理。夢則喻
無初法。鑛則喻無初時。若單用鑛喻。則妄識有實。
若唯取夢喻。則妄識有始。今既分取相似之處。理
極成矣。○物者。即夢中所現之物也。○境者。即是
識中所變我法等境。○成有者。且如夢中所見自
他境界。覺來反想。即定是無。正在夢時。決定為有。
若不然者。何有讚喜謗嗔厭苦欣樂等事耶。故知
有也。如莊子中說。莊周夢為蝴蝶。都來忘却莊周。
及乎睡覺夢除。何曾更有蝴蝶。為莊周時。既不羨
蝴蝶。為蝴蝶時。亦不羨莊周。彼此各行。互不相識。
然準彼書。意以顯生死齊平。今之所引。意明執實
之義。謂依於妄識。變起我法等相。悟來了達。則誠
知是空。若正迷時。定執為有。若不然者。何有貪瞋
愛惡取捨等事耶。故知是有。故成唯識論云。依識
所變妄見我法。猶如幻夢。幻夢力故。心似種種外
境相現。緣此執為實有外境。○然雖夢中見種種
事。推其根本。唯一夢心。以夢心滅時。夢事皆滅。法
中亦爾。境雖無量。原其根本。唯一識心。識心滅時。
境界隨滅。故起信論云。一切諸法。唯依妄念而有
差別。若離心念。即無一切境界之相。則知三界唯
心。萬法唯識。諒不虗哉。由是三界世間一切有漏
染法。皆從妄識而生。故名此識以為妄本。○然一
切有漏染法生起。微著次第。總有兩重一無始根
本。二展轉枝末。展轉枝末。即後逐妄科中所明。無
始根本。正當此段。言根本者。即根本無明。言無明
者。謂無妙覺之明故。以就通相言之。故當此識。然
根本無明。其有二義。所謂迷真執妄也。迷真者。即
真心本不生滅。德相業用。量過塵沙。日用不知。如
狂如醉。若貧女宅中寶藏。窮子衣內明珠。雖有如
無。枉受艱苦。故華嚴云。於第一義不了。名曰無明。
執妄者。妄即五蘊。色之與心。如幻如化。本無實體。
眾生認此為自身心。計虗為實。故名執妄。故圓覺
經云。妄認四大為自身相。六塵緣影為自心相。乃
至結云。由此妄有輪轉生死。故名無明。然此二義
遞互相成。舉一則兼。未嘗獨立。但若執妄。必須迷
真。但若迷真。必須執妄。譬如有人。迷東必執西。亦
互相成立。思之可見。
△二明習妄流轉。
【疏】由是惑業襲習。報應綸輪。塵沙劫波。莫之遏絕。
【記】疏由是下。二明習妄流轉。即當妄法生起第二
門展轉枝末也。○由是等者。由。因也。是。此也。因此
迷真成識。現起世間一切境界。緣此境界。起惑造
業。受報無窮。○此中惑業報應四字。但是三道。然
此三法。諸教之中。有名三障。障聖道故。或名三道。
引心邐迤至業報故。或名三雜染。以性不清淨故。
又此三障。更相由藉。由煩惱故起惡業。由惡業因
緣故得苦果。○初言惑者。即煩惱也。品類即根本
及隨。根本有六。謂貪瞋癡慢疑惡見。隨煩惱有二
<pb n="392"/>
十。謂忿恨覆惱嫉慳。乃至散亂不正知等。若以要
言之。不出根本中三謂貪瞋癡。即此三種。便能成
就三界世間。故華嚴云。由貪瞋癡。發身口意。作諸
惡業。無量無邊等。此惑因起。由前無明。迷平等理。
妄認五蘊身心。即此身心。是過患根本。故肇公云。
約天地為高下。約日月為東西。約身為彼此。約心。
為是非。老子亦云。吾有大患。為吾有身。及吾無身。
吾有何患。故知此身是一切過患根本。既執之為
有。遂分自他。依此身心。起諸煩惱。於一切順情境
上。起於貪心。於一切違情境上。起於瞋心。以護自
身。將為主宰也。於此二中。不知是妄。任運而起。乃
名為癡。此等煩惱。究其所因。皆從根本無明而有
也。○次云業者。然業雖無量。統唯有三。謂善惡不
動也。由前貪瞋熾盛。發動身口。作諸惡業。即身三
口四意三等十惡業也。或有稍知因果。貪來生榮
樂之事。即翻惡為善。持不殺等五八十戒。即善業
也。或厭下苦麤障。欣上淨妙離。脩有漏禪定。名不
動業。然此三種業。雖勝劣不同。皆由迷心所造。俱
有漏攝。故圓覺經中。結三業云。皆輪迴故。不成聖
道。由是則知前之三業。皆依煩惱所成也。○言報
應者。應即是報。既有業種。蘊在藏識。因緣會時。必
須受報。涅槃經云。非空非海中。非入山石間。無有
地方所。脫之不受報。尚書云。天作孽。猶可違。自作
孽。不可逭。由是有業必有報應。然若推諸業。體相
都無。及受報時。未嘗差錯。惡因苦果。善因樂果。如
影如響。的無差謬。然泛論果報。六道不同。以類收
之。但唯三種。謂苦樂捨。由前惡業為因。則感三塗
苦報。謂地獄餓鬼畜生也。由前善業為因。即感人
天樂報。謂四洲六欲也。由前不動業為因。即感上
界差別之報。即色無色界也。然於三界之中。所受
苦樂之身。是別業正報。所居勝劣器界。即共業依
報。正報有生老病死。依報有成住壞空。器界空而
復成。有情死而還生。無始至今。聯緜不絕。迷惑耽
戀。誠可悲夫。故法華云。三界無安。猶如火宅。由是
報因業感。業由惑成。惑因無明。無明無始。一念妄
有也。則知三界六道有情無情。究其所從。皆因夢
識而有。○襲習綸輪者。襲謂承襲。即相續義。由惑
發業。業能招苦。次第相續故。習謂熏習。即相斆義。
意明惑業念念斆學。念念熏習故。唯識云。由諸業
習氣。二取習氣俱。故名為習。然此二義。必互相資。
謂相續故相斆。相斆故相續。故云襲習。故唯識云。
前異熟已盡。復生餘異熟也。譬如有人。習儒學文。
由承襲於儒故。方能學習於文。又由學習於文故。
方能承襲於儒也。相資之義。豈不昭然。綸即綸緒
也。謂眾生業種雖復無邊。終不一時受六道報。報
有次緒。故名綸緒也。然有兩意。一如人負債。強者
先牽故。二如人種物。潤者先生故。輪謂輪轉。謂生
已復死。死已還生。生死不停故名輪轉。或天上死。
人間生。人間死。畜生生等。故無常經云。循環三界
內。猶如汲井輪。然此二義。亦互相資。由綸緒故輪
轉。由輪轉故綸緒也。其猶繰繭抽絲。由彼絲輪。轉
而不止。故使絲緒。起之不絕。亦由絲緒。起之不絕。
故使絲輪。轉而不止。或可淪子。其義亦通。即沒溺
義也。謂於生死大河。長受沒溺。故云淪。涅槃經云。
若有眾生。樂諸有為。造作諸業。是人迷失真常。是
名暫出還沒。疏中且用輪字。如向所說。惑業則言
其襲習。報應則言其綸輪。然二二對辨。亦互相資。
謂由惑業襲習。故使報應綸輪。實由報應綸輪。故
令惑業襲習。斯則乘因感果。依果造因。因果相資。
以之不絕。此即十二因緣前前為因後後為果之
義。故唯識頌云。由諸業習氣。二取習氣俱。前異熟
已盡。復生餘異熟。○或曰。如是起惑造業。受報輪
轉。時劫長短耶。故次云。塵沙劫波。莫之遏絕也。塵
<pb n="393"/>
即碎十方世界之微塵。沙即殑伽河中如麵之沙。
謂此河周四十里。沙細如麵。劫波者梵音。此云時
分。大劫小劫。長時短時。延促雖殊。通名時分。莫之
者。猶不能也。遏絕者。止滅也。意言六道眾生。起惑
造業。受生輪轉已來。將一沙為一劫波。沙盡而劫
波不盡。又將一塵為一劫波。塵盡而劫波無盡。塵
沙有限。劫波無窮。相續至今。不能止之滅之。故云
莫之遏絕也。
【記】然此二段。字句雖多。若論實事。不過五字。謂心
識惑業報。其餘並是顯敘真妄成立輪迴之辭。意
謂本是一心。不覺成識。起惑造業。生死無窮。是故
如來。現身說教。故大科云起教緣也。
△二別明說教之意二。初敘說阿含之意。二敘說
般若之意。初敘說阿含之意二。初正敘。二結判。初
正敘二。初現身。二設教。初現身。
【疏】故我滿淨覺者。現相人中。
【記】疏故我下。二別明說教之意。如法華經云。我以
佛眼觀。見六道眾生。貧窮無福慧。入生死嶮道。相
續苦不斷。乃至為是眾生故。而起大悲心等。文二。
一敘說阿含之意。二。一正敘。今初兩句。標佛現身
也。○故者。所以義。我。即指佛也。言滿淨者。揀異分
淨。以佛無明永盡。無念之極故。覺即覺悟。者即指
人。謂佛是覺悟之人也。若梵語菩提。此翻為覺。斯
則約法。梵語佛陀。此云覺者。斯則約人。今此辨人。
故言覺者。亦可滿字是總。淨覺為別。者字屬人。即
明如來是滿淨滿覺之者。揀諸聖人覺淨未滿。唯
佛如來。三障都盡。三覺俱圓。故號如來為滿淨覺
者。若以此二。望眾生二乘菩薩諸佛及本性料揀。
有兩種四句。一者。眾生不淨。二乘菩薩分淨。諸佛
滿淨。本性但淨。二者。眾生不覺。二乘菩薩分覺。諸
佛滿覺。本性但覺。今於此二四句中。皆當第三也。
○現相者。即化身相也。人中者。即現化之處也。唯
向人中示相者。天上著樂。無由發心。三塗極苦。正
當難處。唯於人中。苦樂相兼。對苦必能發心。所以
佛出現化。天上如病未發。豈須針艾。三塗似膏肓
之病。不足醫治。人中如小瘵所縈。堪可與藥。故佛
出現。然如來現相。總有四種。謂他受用報身。大化
小化隨類化身等。今明說此教者。即小化身也。然
有八相。謂一從兜率天退。二入胎。三住胎。四出胎。
五出家。（年十九）六道成。（年二十五）七轉法輪。（經五十五年）八入
涅槃。（年八十）此論現身。但明成道之相。次明說法。即
轉法輪相。佛成道之相。身長丈六。紫磨金容。項佩
圓光。胸題卍字。三十二相。八十種好。八部擁衛。四
眾欽崇。巍巍峨峨。光映日月。德相繁廣。不可具陳。
此小化身。其相劣弱。若望受用。即雲泥有殊。故法
華經說。長者脫珍御服。著弊垢衣。珍御之服。以喻
受用之身。弊垢之衣。即況紫磨金體。葢以眾生垢
重。不堪見勝妙之身。既不能見。亦無所聞。則於眾
生。都無利益。大悲接物。故現小化。亦如法華經說。
窮子見父。踞師子牀。寶几承足。富貴殊勝。威德特
尊。窮子見之。竊作是念。此或是王。或是王等。非我
傭力得物之處。長者見子。默而識之。乃至云。即脫
瓔珞細軟上服嚴飾之具。更著麤弊垢膩之衣。右
手執持除糞之器。以此方便。得近窮子。此喻如來
隱彼勝身。現於劣相也。
△二設教。
【疏】先說生滅因緣。令悟苦集滅道。
【記】疏先說下。正明設教。以此方佛事。藉以音聲。若
無言教。現相何益。○教先設小。後方說大。或曰。此
明般若。何論小乘。答。雖同佛言。有深有淺。若不對
辯。安知淺深。○然一代佛教不出大乘小乘。乃至
圓宗亦大乘攝。其所宗者。皆宗因緣。雖則同宗因
緣。於中淺深有異。小乘即生滅因緣。大乘即無性
<pb n="394"/>
因緣。無性因緣者。如中論云。因緣所生法。我說即
是空。空即無性義也。今明小乘。故云生滅因緣。生
滅因緣者。諸法緣會即生。緣離即滅。既生既滅。足
知無常。然則不無生滅之法。以有法執故也。然佛
出世。先說小者。有二對治故。說生滅。對治凡夫外
道執我。我是主宰義。既言生滅。則知無主。無主無
宰。則無我也。說因緣。對治外道自然之計。外道所
執。多執神我有作受故。兼執自然。既言因緣。則非
神我自然也。為治此二。是故先說生滅因緣。即佛
初成道。始從鹿苑。度五俱輪。次度舍利弗目連迦
葉三兄弟等。於十二年間所說。即諸部阿含等經
是也。○令悟等者。佛說此法。意令眾生悟四真諦
也。此有兩種因果。謂集是世間因。苦是世間果。道
是出世因。滅是出世果也。苦即三苦八苦。三苦謂
苦苦壞苦行苦。八苦謂生老病死求不得五陰盛
愛別離怨憎會。集即業惑。如逐妄中說。滅即有餘
無餘二種涅槃。入經可見。道即八正道。謂正見正
思惟正語正業正命正精進正念正定也。諦者誠
實義。如世間苦集。逼迫和合。事無虗謬。名為實義。
非謂不生不滅名實。即說苦定苦集定集等。以是
義故。四皆實也。故遺教經云。日可令冷。月可令熱。
佛說苦諦實苦。不可令樂。即如佛於鹿苑。為五比
丘三轉四諦法輪之例也。三轉者。一示相轉。示謂
顯示苦行相等。令其悟解。云此是苦。此是集等。二
勸修轉。勸謂誡勸。令其修斷。云此是苦汝須知。此
是集汝須斷等。三作證轉。作證謂引己所作。令其
信受。云此是苦我已知。此是集我已斷等。意言我
已知已斷已修已證。汝等斆我。當知當斷當修當
證。如是說已。一類小根之人。如言啟悟。厭生死苦
樂求涅槃。發心進修。作五停心等七種方便。斷三
界四諦下分別麤惑。得初果證。乃至進修。漸斷三
界俱生細惑證餘三果。得阿羅漢。則令世間因亡
果喪。出世間因生果證。法華云。為求聲聞者。說應
四諦法。度生老病死。究竟涅槃。是故疏云。先說生
滅因緣。令悟苦集滅道。
△二結判。
【疏】既除我執。未達法空。
【記】疏既除下。二結判。○我執者。即於五蘊總相。計
有主宰。名為我執。若一一推求。色等性中。不見我
體。名為我空。○若見五蘊之法。實有體性。名為法
執。若了五蘊。如幻如化。從緣無性。名為法空。○既
除者。已盡也。以小乘人。聞說生滅因緣不執於我。
故云既除我執。○未達者。以未聞說無性因緣。猶
計蘊法為實。故云未達法空。○若具言之。合云。既
除我執。已達我空。未達法空。未除法執。今則上執
下空。文影略故。又除我執。便是已達我空。未達法
空。便是未除法執故也。
△二敘說般若之意二。初總示大部。二別示今經。
初總示大部二。初敘教釋意。二顯瑞彰會。初敘教
釋意二。初敘教。二釋意。初敘教。
【疏】欲盡病根。方談般若。
【記】疏欲盡下。二敘說般若意。二。一總示大部二。一
敘教釋意。○病根者。喻法執也。如人有病。令人不
安。如木有根。能生枝葉。意云。二執如病。令諸眾生。
不得安樂。若取法執為病。病即是根。持業釋也。若
取我執為病。是病之根。即依主釋。今則病通二執。
根喻法執。以能所依二體異故。我是能依。法是所
依。以能從所生。故能非根。根唯局所也。由是凡夫
有我執。必兼有法執。二乘有法執。不必具我執。又
二乘無我執。則未必無法執。菩薩無法執。則必無
我執。如因迷杌。方可見人等。○般若即慧也。為顯
此法故。遺言成教。教即文字。般若即觀照實相二
般若也。今約佛論。故通法教俱名般若也。此中意
<pb n="395"/>
云。如來意欲盡眾生有執之病根。方談空宗之般
若。然大乘教法無量無邊。何故此中唯談般若。謂
正能破執。大乘初門。二執若除。真性自現。故唯談
此。除其病也。故古德云。華嚴經。如治國之法。養性
之藥。般若教。如定亂之將。治病之藥。二經既爾。餘
可例知。
△二釋意。
【疏】心境齊泯。即是真心。垢淨雙亡。一切清淨。
【記】心境等者。然佛初說小乘。心境俱有。說大乘法
相。即境空心有。說般若教。即心境俱空。今正明此
故云齊泯。心即心心所法境即諸識相分。心通能
變能緣。境通本質影像。心境等亡。故云齊泯。謂約
徧計。則都無所有。如繩上蛇。約依他。則緣無自性。
如麻上繩。由心故境。由境故心。境滅心空。心如境
謝。然諸法雖多。不出心境。心境既泯。則一切皆泯
也。心經亦云。無眼耳鼻舌身意。無色聲香味觸法。
無眼界。乃至無意識界等。故云齊泯。○即是真心
者。顯非斷滅。恐聞一切諸法泯之皆無。諸法既無。
應成斷滅。故此顯云即是真心。然此心。與上心字
不同。上是緣生妄心。即前夢識也。此是常住真心。
即前鏡心也。為揀別故。故特言真。以一切諸法。皆
依此心。若離此心。無別有法。故經云。一切世界因
果微塵。因心成體。心之所現。名曰依他。執之為實。
乃名徧計。依計既泯。即是圓成。如繩依麻有。蛇託
繩生。繩蛇既亡。則麻著矣。○此是疏主出般若之
密意。若據經文。即但言諸法皆空。不言即是真心。
故下文云。離一切相。即名諸佛。文雖不彰。義實如
此。若法性宗。即直於諸法空處顯出真心。故圓覺
經云。種種幻化。皆生如來圓覺妙心。猶如空華。從
空而有。乃至云。諸幻盡滅。覺心不動。故云即是真
心也。○垢淨雙亡者。上言心境。染淨已含。文未顯
彰。故重明也。意云。非但無諸有漏心境之法。若於
法中。染淨之法。亦復不有。為對治垢染。方彰淨法
之名。所治之垢既亡。能治之淨何立。如無慳貪。布
施亦遣等。則知若理若智若因若果一切行位諸
對治門。悉皆不有。垢淨並無。故曰雙亡。故心經云
無無明。亦無無明盡等。○一切清淨者。此淨。與上
淨字不同。上即對染之淨。此名真空曰淨。以聲聞
怖空。故言清淨。清淨即空義也。大般若中。或則云
空。或言清淨。然萬法雖多。不出心境。恐收不盡。又
約垢淨重明。斯則是法皆攝。竟無所遺。故言一切
也。故大般若云。善現。般若波羅蜜多清淨故。色清
淨。乃至諸佛無上菩提。悉皆清淨。○又。非謂泯却
心境顯真心了。然後亡垢淨顯真空。此乃文家成
隔句對。若欲順義。應云。心境齊泯。垢淨雙亡。一切
清淨。即是真心。理則明矣。謂真心之中。本無心境
垢淨等法。名之為空。非謂無於心法。成於斷滅。故
唯識頌云。初即相無性。次無自然性。後由遠離前。
所執我法性。此諸法勝義。亦即是真如。常如其性
故。即唯識實性。○然此與前迷真習妄。正為翻對。
若無前意。焉起此文。
△二顯瑞彰會二。初顯瑞。二彰會。初顯瑞。
【疏】三千瑞煥。
【記】疏三千下。二顯瑞彰會。○三千。即三千大千世
界。如下所明。瑞即祥瑞。煥。明也。佛說此經之時。放
大光明。照三千界。靡不煥然。復現種種奇異之事。
有此祥瑞。故云三千瑞煥。故大般若經第一云。爾
時世尊。於師子座上。自敷尼師壇。結加趺坐。入等
持王三昧。安詳而起。一一身分。各放六十百千俱
胝那庾多光。各照三千大千世界。乃至云。令此世
界。六種變動。盲者得視。聾者得聞等。又云。其諸天
人。佛神力故。各見於佛。正坐其前。咸謂如來。獨為
說法。
<pb n="396"/>
△二彰會。
【疏】十六會彰。
【記】十六會彰者。然般若類有八部。謂大品。小品。放
光。光讚。道行。勝天王。文殊問。金剛。唐譯六百卷。二
百七十五品。總一十六分。前五無名。後十一分有
名。前六分品。後十不分品。即初分七十九品。第二
分八十五品。第三三十一品。第四二十九品。第五
二十四品。第六勝天王般若分一十七品。第七曼
殊室利分。第八那伽室利分。第九能斷金剛分。第
十般若理趣分。第十一施波羅蜜多分。十二淨戒。
十三安忍。十四精進。十五靜慮。十六般若。即大明
度無極經四卷同前五分。濡首菩薩無上清淨分
衛經二卷即第九分。實相般若即第十分。道行小
品各十卷同第四分。光讚十卷放光三十卷大品
三十卷皆同第二分。然上諸本。開合大部。文勢次
緒事理。一一皆同。但廣略之異。唯仁王一本。不在
八部之中。
△二別示今經二。初略標指。二廣序讚。初略標指。
【疏】今之所傳。即第九分。
【記】疏今之下。二別示今經。二。初略標指。如文。
△二廣序讚二。初序歎幽玄。二引文結顯。初序歎
幽玄二。初具序一經詮旨。二結歎四法幽玄。初具
序一經詮旨三。初正敘。二反顯。三順結。初正敘二。
初就本經以敘歎。二約二論以敘歎。初就本經以
敘歎二。初敘詮旨以歎經。二舉慧福以彰相。初
敘詮旨以歎經。
【疏】句偈隱略。旨趣深微。
【記】二廣序讚。二。一序歎幽玄。二。一具序一經詮旨。
三。句偈下。一正序。○句有文句義句。今通此二。偈
謂積句所成。亦通此二。隱謂潛隱。即現在無文。如
經中多無所斷之疑文及其住名。略謂少也。即現
雖有文而不廣故。如經中唯有能斷之文及有住
義。○旨謂意旨。趣謂旨之所歸。徹理曰深。難覺曰
微。難覺有二意。一為文隱略故。義趣難覺。二為徹
理故。甚深難覺。○然隱略深微之相。即下所云。
△二舉慧福以彰相。
【疏】慧徹三空。檀含萬行。
【記】慧即返流淨用。約斷執觀空得名。般若正翻。云
慧不云智也。下釋題中。廣辯體相。三空者。即我空
法空俱空也。如下經云無我相人相等。即我空也。
我相即是非相等。即法空也。離一切相即名諸佛。
是俱空也。二空可知。俱空有三說。一。別觀人法。名
二空。同一剎那。雙觀人法。曰俱空。二。即二執既遣。
二空亦遣。名俱空。三。即能所遣時。慧亦無住。即與
本性相應。此時自無人法二相及非法相等。名俱
空。徹謂透徹。慧是能徹。三空是所徹。般若照時。透
過三空之表。即與本源相應。以本心源。非空非有。
為對人執。方說人空。為對法執方說法空。為對二
執。方說俱空。即空是能對。執為所對。所對之執既
遣。能對之空亦除。空執兩亡。方契本性。若住空境。
未曰相應。所以疏中。特言慧徹。由是四加行位菩
薩。為取空相。不名見道。故唯識偈云。現前立少物。
謂是唯識性。以有所得故。非真住唯識。今既徹於
空相。能所兼亡。即同唯識見道頌云。若時於所緣。
智都無所得。爾時住唯識。離二取相故。○檀含萬
行者。梵音檀那。此云布施。含謂含攝。萬行即菩薩
所行之行。不唯於萬。今舉大數耳。以布施含於三
施。三施該於六度。六度包於萬行。以本望末。故曰
檀含萬行也。所以佛答脩行。唯言布施。故彌勒頌
云。檀義攝於六。資生無畏法。此中一二三。是名脩
行住。
△二約二論以敘歎二。初約無著論顯位。二約天
親論斷疑。初約無著論顯位。
<pb n="397"/>
【疏】住一十八處。密示階差。
【記】住一十八下。約二論以敘歎。○準無著論中。從
佛正說已下。乃至經終。分為十八住處。謂第一發
心住。乃至第十八上求佛地住。即是脩大乘行人。
從因至果安住之處。○密示階差者。謂隱密示現
行人脩行入位階降差別之相。以經中都無十八
住名。含有十八住義。以不顯配。故云密示。前後淺
深不同。故云階差也。然階差之相。在下正宗文前
疏文具明。
△二約天親論斷疑。
【疏】斷二十七疑潛通血脉。
【記】斷二十七疑者。準天親論。從佛答三問畢便躡
跡斷疑。乃至經終。二十七段。謂第一求佛行施住
相疑。乃至第二十七入寂如何說法疑。○潛通血
脉者。潛謂潛闇。通謂通流。血脉者喻也。以經中多
分唯有能斷之語。而無所斷之言。由是文起孤然。
勢意斷絕。及尋經旨。皆有所因。文雖不彰。理且連
貫。以不明顯。故曰潛通。其猶人身血脉。外雖不彰。
內宛流注。約喻顯法。故曰潛通血脉也。此意見於
逐段敘疑之文。
△二反顯。
【疏】不先遣遣曷。契如如。
【記】疏不先下。二反顯。○不先遣遣者。即反顯慧徹
三空之義。謂二執為所遣。二空。為能遣。又二空為
所遣。俱空為能遣。以俱空遣二空。空病亦空。故云
遣遣。如圓覺云。應當遠離一切幻化虗妄境界。由
堅執持遠離心故。心如幻者。亦復遠離。遠離為幻。
亦復遠離。離遠離幻。亦復遠離。○曷契如如者。曷。
何也。契。合也。如如者。即上三空之表本源真性也。
二空破執。執喪空明。空病亦空。方契本源真性也。
意云。若不先遣遣。即滯有滯空。何能契合真如本
性。○然此語勢。亦是御注序文。彼云。咸歸遣遣之
旨。盡入如如之妙。
△三順結。
【疏】故雖䇿修。始終無相。
【記】疏故雖下。三順結。○如經中。度四生即是䇿脩。
無生可度即是無相。行六度即是䇿修。不住相布
施等即是無相。如是類例。徧於經中。然度生脩行。
合是有相。今以無生可度。無住布施。無法可說。無
我修善。故順經宗無相之義。○一經前後。無不談
此。故曰始終。又因心果心。咸皆如是。斯則正䇿脩
時無相。正無相處䇿脩。非謂前後。始終皆爾。
△二結歎四法幽玄三。初正結歎。二示難了。三彰
謬解。初正結歎。
【疏】由斯教理皆密。行果俱玄。
【記】疏由斯下。二結歎四法幽玄。三。一正結歎。若據
前正敘歎中。約教義分能詮所詮。今於所詮之中。
別開行果。即四法足矣。○然教密。如前句偈隱略。
理密。如前旨趣深微。行果二玄。前文未顯。故宜別
明。○行玄者。夫菩薩行。不出二種。謂隨相行。離相
行也。隨相即同前䇿修。離相即同前無相。玄者妙
也。若二行抗行。或先或後。不名為玄。二行同時。不
相妨閡。乃名為玄。若唯隨相。即同凡夫。若唯離相。
即同二乘。二行相資。宛符中道。即觀空而萬行沸
騰。涉有而一道清淨。是菩薩行矣。○果玄者。果即
佛果也。此中佛果。總有二種。所謂真身應身。應身
有相。真身無相。玄者。若二身各異。相無相殊。不名
為玄。以相即無相。無相即相。真應無閡故曰玄也。
所以經中。若以相觀佛。則是人行邪道。不以具足
相發心。則墮斷滅。以此真身應身。不一不二。故使
然也。○由斯者。因此也。即正指說此一卷經。是密
是玄也。此則結指前文之所明。標為後說之所以
也。
<pb n="398"/>
△二示難了。
【疏】致使口諷牛毛。心通麟角。
【記】疏致使下。二示難了。○致。遂也。使。令也。由前四
法幽玄之故。遂令諷誦甚多而解者極少。口諷。即
讀誦其文也。牛毛。喻其多也。妙解經意。乃名心通。
麟者瑞獸。君聖則現。角者。麟唯一角。喻悟者少也。
此有兩重相望以論多少。謂麟比牛而已少。角比
毛而又少。意謂讀誦者多中之多。通悟者少中之
少。
△三彰謬解二。初不符聖旨。二正是邪謬。
【記】疏或配下。三彰謬解。前四句。即但不符聖旨。別
作意度。不得圓暢。雖非邪僻。亦名謬解。後二句。胸
談臆注。正是邪謬。前言心通者少。不通者多。此之
三類。即是不通之相也。
△初不符聖旨二。初乖宗。二迷派。
【記】此前兩家。皆先敘因。然後結過。
△初乖宗二。初敘因。二結過。初敘因。
【疏】或配入名相。
【記】配入名相者。謂有疏。將法相名句。配入其中。
△二結過。
【疏】著事乖宗。
【記】此則貪著其事。好尚法相也。如下經云。凡夫之
人。貪著其事。○乖宗者。以經宗無相真空。既以法
相解之。寧契經旨。以不順理。名之為乖。
△二迷派二。初敘因。二結過。初敘因。
【疏】或但云一真。
【記】但云一真者。但。猶獨也。以聞說此經是空無相
宗。則首末作離心離境。空無相道理一味銷釋。故
云一真。
△二結過。
【疏】望源迷派。
【記】望源迷派者。望。謂瞻望。源。謂水生之處也。迷。謂
昏迷。派。謂流派。路分曰岐。水分曰派。意云。此經雖
宗無相。而文義千差。今雖符大底宗源。而全乖差
別義理。故云望源迷派已。○斯言乃是曉公起信
序文。今雖用之。而意異彼。彼則以一心為源。隨緣
生滅為派。此則以經宗為源。義理為派。故不同也。
△二正是邪謬。
【疏】其餘胸談臆注。不足論矣。
【記】其餘等者。前則各有一長。此乃都來邪僻。前則
依人依教。此乃率意推胸。率爾疎謬之言。放曰胸
談臆注。不堪採覽。置之言外。故云不足論矣。○就
中此釋。字內偏多。疏主云。予久志斯經。徧詢諸疏。
親見數十本。或假託金剛藏。或云志公。或云傅大
士。或云達磨。或云五祖。或題自名。皆好紙好墨。裝
飾甚華。其中文義。總不堪採。如釋舍衛國。云衛者
百靈衛護。舉一例諸。首末皆爾。苟有無眼愚人。不
能甄別。寶為至妙。誠可悲哉。故云胸談等。
【記】若將源派。約迷不迷。前後相望。有其四句。一迷
源不迷派。即配入名相者。二迷派不迷源。即但云
一真者。三源派俱迷。即胸談臆注也。四源派俱不
迷。即不不攻異端。是此疏也。
△二引文結顯。
【疏】河沙珍寶。三時身命。喻所不及。豈徒然哉。
【記】疏河沙下。二引文結顯。○河沙珍寶者。即經云。
如恒河中所有沙。有如是等恒河。是諸恒河沙。寧
為多不。乃至此福德。勝前福德。○三時身命者。即
經云。須菩提。若有善男子。善女人。初日分。以恒河
沙等身命布施。乃至何況書寫受持讀誦為人解
說。○喻所下。有二意。一即於此內外二財。喻之不
及。二即如下文云。我念過去無量阿僧祗劫。於然
燈佛前。乃至譬喻所不能及。含茲二意。故云喻所
不及。○豈徒然哉者。豈者可也。徒者空也。意云可
<pb n="399"/>
空如此也。意謂此經句偈隱略。旨趣深微。尋波討
源。卒難得意。儻悟玄理隨分受持。得福德多。不可
思議。既若如此。非聖智不能造其源。常情之流。豈
合措意。此文意含兩勢。一驗凡心不曉。二驗持者
福多也。
△二述造疏意二。初示疏論師承有據。二示名題
義意在下。初示疏論師承有據二。初示論師承斥
他添削。二示今述解不攻異端。初示論師承斥他
添削二。初示論可宗。二斥其違論。初示論可宗。
【疏】且天親無著。師補處尊。
【記】疏且天親下。二述造疏意。二。一示疏論師承有
據。二。一示論師承斥他添削。○梵語提婆盤豆。此
云天親。是地前四加行位菩薩。即無著弟也。○無
著。梵語阿僧佉。是初地菩薩。即天親兄也。○補處。
即彌勒菩薩。見在兜率天上。次補佛處。號曰當來
下生彌勒尊佛。以二菩薩。依稟彌勒菩薩偈頌。造
論解經。故云師補處尊。下懸談廣明。
△二斥其違論。
【疏】後學何疑。或添或棄。
【記】後學下。斥其違論。即無著天親之後製疏之者
也。何疑者。責辭也。添。即前云配入名相者。於本論
外。加以大小乘法相行位故云添。棄。即前云但云
一真者。棄却兩論。別自解釋也。○不知彼人。云我
勝菩薩。為復不知菩薩所造論耶。若言不是我勝
菩薩。亦非不知造論。但以志道參玄。忘言取意。截
徑修進。不務枝流。誰有心力。尋於論文者。即應責
之曰。尋論釋經。則推無心力。推胸率意。心力何多。
且者。約截之辭。以不論所餘。截徑而斥。意云。今不
論你有理無理。且論主是入位上流。復從彌勒所
受義句。此葢佛佛相傳。展轉師授。你之後學。何得
固違。而自率意耶。一是凡聖愚智懸隔。二是師父
之言。背智率愚。悖師無禮。如父有所作。子乃故違。
豈合天道耶。故此引師以斥也。
△二示今述解不攻異端二。初對非顯是。二出其
因由。初對非顯是。
【疏】故今所述。不攻異端。
【記】疏故今下。二明今述解不攻異端。今初兩句。對
非顯是。○故今者。由菩薩展轉相授。所以今之述
作。不攻異端。攻謂攻擊。異謂別異。端即端倪。即顯
諸家却是異端也。故云對非顯是。故論語云。攻乎
異端。斯害也已。注云。善道有統。故殊塗而同歸。異
端不同歸也。
△二出其因由。
【疏】疏是論文。乳非城內。
【記】疏是下二句。出其因由。既用本論釋經。不攻異
端明矣。○乳非下。引經喻。涅槃第十云。復次善男
子。如牧牛女。為欲賣乳。貪多利故。加二分水。轉復
賣與餘牧牛女。彼牧牛女得已。復加二分水。轉賣
與近城女人。彼女得已。復加二分水。賣與城中女
人。彼女得已。復加二分水。詣市賣之。時有一人。為
子納婦。當須好乳。以待賓客。至市欲買。是賣乳者。
多索價數。是人答言。汝乳多水。不直爾許之直。今
我贍待賓客。是故當取。取已還家。煑用作麋。而無
乳味。然於苦味中。千倍為勝。何以故。乳之為味。諸
味中最。善男子。我涅槃後正法未滅。餘八十年。爾
時是經。於閻浮提。當廣流布。是時當有諸比丘。抄
略是經。分作多分。抄前著後。抄後著前。前後著中。
中著前後。雜以世語。錯定是經。令多眾生。不得正
見。如彼女人。展轉賣乳。乃至成麋而無乳味。然彼
經意。以喻涅槃。此借用之。以喻般若。此中城內之
言。語稍漫通。今取最初新搆之乳未加水者以為
喻也。或曰。此中豈無疏主自語。應同添水乳耶。答。
不然。雖有自言。但是連合前後。或引文之端。皆從
<pb n="400"/>
本義。而非添也。
△二示名題義意在下。
【疏】纂要名意。及經題目。次下即釋。無煩預云。
【記】疏纂要下。二示名題義意在下。諸家至此。皆略
判經題。今務簡削繁。下文委釋。
△三解本文二。初偈文歸請。二開章正釋。初偈文
歸請二。初歸敬三寶。二祈願利生。
【記】三解本文。二。初偈文歸請。將欲製疏。恐未上符
下合。故歸請也。意云。法華經說。假使滿世間。皆如
舍利弗。盡思共度量。不能測佛智。聖智尚難圖度。
凡心豈可測量。由是祈請加護。冀無紕繆。於中前
三句歸敬三寶。後一句祈願利生。
△初歸敬三寶二。初能歸至誠。二正舉三寶。初
能歸至誠。
【疏】稽首。
【記】初二字。能歸至誠。○稽者稽也。首即頭也。尚書
云稽首拜手。注云。稽首。謂首至地也。拜手。首至手
也。今則屈頭至地稽留少時。表敬之甚也。又禮有
三種。謂下揖中跪上稽首。今則上禮。表無慢心。○
然能歸之人。必具三業。表佛有天眼天耳他心知
故。謂以身業歸。表佛有天眼見。以口業歸。表佛有
天耳聞。以意業歸。表佛有他心知。又圓滿三業善
故。成就三輪因故。以未歸三寶之前。三業悉皆不
善。今歸三寶故。三業皆善也。三輪者。謂神通輪。記
心輪。教誡輪。因中身業歸。果獲神通輪。因中口業
歸。果獲教誡論。因中意業歸。果獲記心輪。據此即
三業是因。三輪是果。三輪之因。依主釋也。今言稽
首。即當身業。但舉身業。餘者自具。謂稱三寶名及
述所為事。即口業也。心不虔誠。寧肯歸禮。即意業
也。
△二正舉三寶三。初佛寶。二法寶。三僧寶。
【記】牟尼下。正舉三寶。謂佛法僧。為福之田。三皆可
寶。故云三寶。帶數釋也。○然有三種。一住持。即塑
畵等像。佛也。三藏教文。法也。五眾和合。僧也。遵守
遺言。任持像法。名曰住持。二別相者。佛即三身。法
即教理行果。僧即二乘菩薩。三同體者。覺照名佛。
軌持名法。和合為僧。於中復有本性觀行融通之
異。皆一法上說之。故云同體。○於上三中。今所歸
者。即別相也。○五教之中。當其始教。以此經屬始
教故。今但取當宗之中。能說般若為佛。所說般若
為法。發起流通者為僧。故非餘教。
△初佛寶。
【疏】牟尼大覺尊。
【記】牟尼下。佛也。○梵音釋迦牟尼。此云能仁寂默。
能仁故不住涅槃。寂默故不住生死。又寂者現相
無相。默者示說無說。此則即真之應也。○大覺者。
覺即是佛。大揀餘聖。餘聖雖覺。未名為大。二乘偏
覺。菩薩分覺。皆非大也。唯佛如來。一覺永覺。無所
不覺。如大夢覺。如蓮華開。逈超群聖。故獨稱大。○
尊者。具上九號。為物所尊。下文廣辨。
△二法寶。
【疏】能開般若三空句。
【記】能開下。法也。○於中。能字屬佛。開字通佛及法。
謂在佛為能開。在法為所開。般若三空句五字。唯
局法也。○然於此中。具教理行果。般若。果也。以是
到彼岸慧故。三空。理也。句。即教也。理果合論。行也。
以慧照理。是菩薩行故。
△三僧寶。
【疏】發起流通諸上士。
【記】發起下。僧也。○發起上士。即須菩提。因興三問。
故佛說之。○流通上士。即是彌勒無著天親也。邐
迤解釋。方始弘傳。○上士者。高上之士也。或曰上
人。故馬鳴菩薩讚無常經歸敬偈云。八輩上人能
<pb n="401"/>
離染。或云大士。故大雲疏云。如斯大士皆歸命。斯
皆通用。故隨人稱。
△二祈願利生。
【疏】冥資所述契群機。
【記】疏冥資下一句。祈願利生也。○冥。闇。資。助也。所
述。即此疏也。契。合也。群機。即一切眾生也。○然資
助加護有二種。一即顯加。謂現身說法。有所見聞。
二即冥加。但得智力。無所視聽。今於二中。唯求冥
加也。以製疏釋經。唯藉智力。但得冥助。不須見聞。
以此經云。若以色見聲求。是行邪道。為順此教。故
不求顯。○然凡所設教。皆契理契機。今不言契理
者。以疏是論文。已契理故。又疏主於二利中。利他
偏甚。今唯言契機者。悲增之相也。
△二開章正釋二。初標列章門。二依章正釋。初
標列章門。
【疏】將釋此經。未入文前。懸敘義門。略開四段。第一辨
教起因緣。第二明經宗體。第三分別處會。第四釋通
文義。
【記】將釋下。二開章正釋。既蒙加祐。心通智明。約義
開章。遂申經旨。文二。初標列章門。○將。猶欲也。○
此依崇聖寺塵外疏。唯開四門。若準大雲疏中。即
開六門。一明經意。二明宗旨。三明經體。四辨譯時。
五解題目。六釋經文。今雖四門。含六門義。謂此第
二攝彼二三。第四攝彼五六。其餘單攝。但小異耳。
△二依章正釋四。初辨教起因緣。二明經宗體。三
分別處會。四釋通文義。初辨教起因緣二。初總論
諸教。二別顯此經。初總論諸教二。初通赴機緣。二
克就佛意。初通赴機緣。
【疏】初中二。初總論諸教。謂酧因酬請顯理度生也。
【記】二依章正釋。二。初總論諸教。如多藥共治一病。
二別顯。則如一一藥各有功能也。初中二。初通赴
機緣。○酬因者。酬謂酧報。因謂因地。以佛於因地
初發心時。希求無上正等菩提。遂啟四弘誓願。煩
惱無邊誓願斷。法門無邊誓願學。眾生無邊誓願
度。佛道無上誓願成。於此四中。三願皆畢。唯一未
圓。誓度眾生。眾生宛在。今雖證果。不捨因門。現身
說法。濟度群品。以報先願。故曰酬因。故法華云。我
本立誓願。欲令一切眾。如我等無異。如我昔所願。
今者已滿足。化一切眾生。皆令入佛道。○酬請者。
佛初成道。梵王帝釋等。請轉法輪。故法華云。爾時
諸梵王。及諸天帝釋。護世四天王。及大自在天。并
餘諸天眾。眷屬百千萬。恭敬合掌禮。請我轉法輪。
如來默然受請。既受其請。故始於鹿苑。終至[鴳-女+隹]林
四十九年。說諸經教。救度眾生。故法華云。即於波
羅奈。轉四諦法輪等也。○顯理度生者。此二相從
合說。然有通別。通則佛以一音演說法。眾生隨類
各得解。別則說四諦法。顯生空理。度凡夫外道。說
六波羅蜜。顯二空理。度不定性二乘。及利根凡夫。
令入大乘道。說一乘法。顯法界理。度定性不定性
二乘。及地住菩薩。并上上利根凡夫。令入一乘究
竟佛道。
△二克就佛意。
【疏】若據佛本意。則唯為一大事因緣故。出現於世。欲
令眾生開佛知見等。
【記】若據下。二克就佛意。○唯為一大事等者。法華
經具云。諸佛世尊。唯為一大事因緣故。出現於世。
舍利弗。云何名諸佛世尊唯為一大事因緣故出
現於世。諸佛世尊。欲令眾生開佛知見。使得清淨
故。出現於世。乃至欲令眾生。入佛知見道故。出現
於世。準天長疏解云。佛之知見。非三非五故云一。
廣博包含故云大。諸佛儀式說此化生故云事。眾
生有此機能感於佛曰因。佛即應之曰緣。故者所
以義。由此一大事因緣。所以佛出於世。開示悟入
<pb n="402"/>
者。此之四句。不出於二。初二句能化。後兩句所化。
能化有二。謂大開而曲示。此屬於佛。所化亦二。謂
始悟而終入。此屬眾生。若準法華論釋。開者雙開
菩提涅槃二無上果。示者別示法身。顯三乘同體。
悟者知義。別指報身。二乘不知。說令知故。入者因
義修因契入故。華嚴疏主解云。開者開除惑障。示
者示真實理。悟者悟妄本空。了心體寂。只令悟上
真理。入者冥於心體。石壁解云。一切眾生。皆有佛
性。大開也。指云心中了了分明。是佛性。曲示也。斬
新領解。決定印可不疑。始悟也。一切念想都亡。終
入也。諸家解釋。旨趣不同。白璧黃金。各為至寶。
△二別顯此經二。初總標。二別列。初總標。
【疏】後別顯此經。五。
【記】疏後別顯者。近指一卷金剛。遠關諸部般若。以
同宗故。○意明有何所以。說無相經。於中五段。具
列如疏。
△二別列五。初對治我法二執。二遮斷種現二疑。
三轉滅輕重二業。四顯示福慧二因。五發明真應
二果。初對治我法二執三。初標。二釋三結。初標。
【疏】一。為對治我法二執故。
【記】初中三。初標。○對治者。如病設藥。義見序中。○
我執者有二。一凡夫情計我。即執五蘊總相以為
主宰。二外道神我。即蘊離蘊。或大或小。幽靈神聖。
動用難思。皆計為實。故云我執。○計一切法實有
體性。名為法執。○然佛說小乘。已除我執。今說般
若。重為此者。葢深必該淺也。由是。正除法執。兼明
我空也。
△二釋二。初總標由執起障。二別示二障過患。
初總標由執起障。
【疏】由此二執。起煩惱所知二障。
【記】由此下。二釋。二。初總標由執起障。○煩惱。即根
隨等。此依我執而起。如前逐妄中說。○所知。即根
本無明也。故起信論云。無明義者。名為智礙。即所
知障也。此依法執而起。
△二別示二障過患二。初煩惱障。二所知障。初
煩惱障。
【疏】由煩惱障障心。心不解脫。造業受生。輪轉五道。
【記】由煩下。二別示二障過患。二。初煩惱障。○心不
等者。心本清淨自在。功德妙用。過於塵沙。良由此
障覆蔽。不得顯現。故云心不解脫。解脫者。自在義。
○不唯令心不解脫。復能造業潤業。業即善惡不
動業也。○以有業因。必招果報。即受生也。○受生
之處。所謂五道。○生而復死。往而又來。故云輪轉。
輪轉之相。已如序中綸輪義也。○反推其源。即是
我執。故知我執是過患根本。故要除之。
△二所知障。
【疏】由所知障障慧。慧不解脫。不了自心。不達諸法性
相。縱出三界。亦滯二乘不得成佛。故名障也。
【記】由所知下。二所知障。○慧不等者。此即大乘深
慧。不論小乘淺慧。○此慧若發。照見五蘊皆空。唯
是心性。離自心外。無別有法。今為無明覆蔽。不得
開發。故華嚴云。若不了自心。云何知正道。彼由顛
倒慧。增長一切惡。○不達等者。然諸法性相。有別
有通。別則如水以濕為性。以動靜為相等。通則諸
法同以無為為性。有為為相。由無是慧。故不能了
之。○然了心即根本智。了性相即後得智。二智不
顯。葢由無明。無明不除。不成佛法。故云縱出三界
亦滯二乘等。斯則雖出火宅。猶止化城不到寶所。
○若反推其本。由於法執。將知法執是過患根本
也。
【記】然此二障。非謂抗行。皆由一心所為。但微著有
異。所知則細。煩惱則麤。麤細雖殊。都無別體。猶如
一水。起動成波。微著有異。於中亦有二義。纔動則
<pb n="403"/>
不能現像。同彼所知。猛盛則覆舟溺人。況於煩惱。
法喻相對。昭然可見。
【記】又心慧解脫。約人料揀。以成四句。謂心解脫慧
不解脫。二乘也。心不解脫慧解脫。大悲菩薩也。俱
解脫。佛也。俱不解脫。凡夫也。
△三結。
【疏】二執若除。二障隨斷。為除二執。故說此經。
【記】疏二執下。三結。○以前推窮一切過患根本。是
其我法二執。二執若遣。二障即除。二障若除。則諸
過自滅。由是過患之源。即其二執。為除二執。故演
斯經。故知此經是大良藥。故心經云。般若波羅蜜
多。是大神呪。是大明呪等。乃至云。能除一切苦。真
實不虗。○欲知此經除二執者。如經云無我相人
相眾生相壽者相。是除我執也。無法相亦無非法
相。是除法執也。如此類例。徧於經中。
△二遮斷種現二疑二。初標。二釋。初標。
【疏】二。為遮斷種現二疑故。
【記】疏二中。二。初標。可知。
△二釋二。初正釋。二指經。初正釋。
【疏】遮未起種子之疑。斷現起現行之疑。
【記】二釋。○疑者。於理於事。猶豫不決。即心所法中
煩惱一數。然有二種。一種子。二現行。種子。謂蘊在
藏識。未顯發者。名為未起。現行。謂動之於心。或形
之於口。名為現起。遮則遮其種子。不令起於現行。
斷則斷於現行。即自除其根本。其猶築堤防水。傾
津潑𦦨。其義可見。
△二指經。
【疏】即經中答所問已。便躡跡節節斷疑。乃至經終。二
十七段。
【記】即經下。指經也。然準經。即答三問已。展轉而斷。
起復連環。故云節節至二十七。○然遮斷之言。總
有兩意。一則經中有須菩提陳疑處是現行。即第
二第十一第十九。餘無問辭。皆種子也。二即當時
盡是現行。望於後代總名種子。斯則斷現行時。即
是遮種子也。然二意中。後意稍切。故二十七疑。皆
言斷而不言遮也。
△三轉滅輕重二業二。初標。二釋。初標。
【疏】三。為轉滅輕重二業故。
【記】疏三中。二。初標。
△二釋。
【疏】轉重業令輕受。滅輕業令不受。
【記】二釋。○然汎論。業有三種。謂善惡不動。受有三
時。謂現生後。若今世造善惡。今世受苦樂者。名順
現報業。若今世造善惡。次生方受。名順生報業。若
今世造善惡。從第三生已去。乃至百千生方受。名
順後報業。今世有人。造善惡業。目下無報。便疑無
因果者。良由不達此三時報也。故佛名經云。行善
之者。觸事轗軻。行惡之者。是事諧偶。致使世間愚
人。謂之善惡不分。我經中說。有三種報。如上所敘。
今言轉滅者。三中唯轉惡業。以違理故。時則通三。
○然此惡業受報。準小乘宗說有定不定。如初篇
四重。名為定業。僧殘已下。名不定業。以此對時。應
成四句。謂時定報不定。報定時不定。俱定。俱不定。
若此經說者則不然。以未入我法。名決定業。若入
我法。名不決定業。所言不定者。或輕或重。或受或
不受也。問。若然者。何以大般若中云。唯除決定業
應受報耶。答。但轉重成輕。非令不受。故無違也。如
此經云。若有人受持讀誦此經。為人輕賤者。是人
先世罪業。應墮惡道。以今世人輕賤故。先世罪業
則為消滅。當得阿耨菩提。○言先世者有二意。一。
前生之前。名為先世。二。未持經前。名為先世。雖通
此二。後義為正也。今以三塗之業。用輕賤代之。令
報不定。生報現償。令時不定。此皆轉重令輕也。○
<pb n="404"/>
其滅輕不受。經則無文。經雖無文。義乃合有。然有
兩意。一者。以重況輕。意云。重業既轉之令輕。輕業
故宜不受。二則曾墮三塗之者。出在人中。猶有餘
業。即貧窮諸衰等苦。令既不墮三塗。則餘業必免。
亦是時報俱不定也。
△四顯示福慧二因三。初標。二釋。三結。初標。
【疏】四。為顯示福慧二因故。
【記】疏四中。三。初標。
△二釋二。初未說失為凡小。二已說得為佛因。
初未說失為凡小。
【疏】佛成正覺。未說般若之前。眾生由無妙慧。施等住
相。皆成有漏。或滯二乘。
【記】二釋。二。初未說失為凡小。○佛成正覺者。即菩
提樹下。三十四心斷結。五分法身初圓。示成正覺
也。○未說等者。即成道之後。十二年以前。但說人
天因果及四諦緣生。未說三空般若。○無妙慧者。
妙慧。謂無相甚深般若也。此是法空之慧。以未說
般若。未顯法空。故無此慧也。○施等住相者。等於
戒忍等四住於我人眾生等相。及住法非法相也。
○既住我法等相。則成世間因果。故皆有漏也。此
說凡夫依人天教者。○或滯二乘者。設有斷惑證
真。不無厭苦欣樂。縱出三界。亦墮聲聞緣覺之地。
此依小乘教者。○若準凡夫。兼無麤慧。就勝通說。
故言無妙慧也。
△二已說得為佛因二。初順釋。二反顯。初順釋。
【疏】故談般若。顯示妙慧為法身因。五度為應身因。
【記】疏故談下。二已說得為佛因。二初順釋。○即十
二年後。說諸部般若之教。詮顯妙慧。○妙慧即第
六般若波羅蜜。以法身是真如妙理。本不生滅。但
以煩惱覆之。名如來藏。若妙慧照破煩惱。真理顯
現。成大法身。故說妙慧為法身因也。○五度等者。
五度即施。戒忍進定。應身即三十二相八十種好
紫磨金色之體也。此由積習五波羅蜜之所感得。
故言五度為應身因。
△二反顯。
【疏】若無般若。則施等五。非波羅蜜。不名佛因。
【記】疏若無下。二反顯。○非波羅蜜等者。雖行施等。
由無慧導。皆成住相。由住相故。便成有漏。但成世
間善因樂果。故非佛因也。故菩提資糧論云。施戒
忍進定。及此五之餘。皆由智度故。波羅蜜所攝。
△三結。
【疏】故須福慧二嚴。方成兩足尊矣。
【記】疏故須下。三結。○福慧屬因。即五度六度。是能
嚴也。兩足是果。即真身應身。為所嚴也。然諸佛果
德。雖無量無邊。以要言之。不過此二。故法華云。如
其所得法。定慧力莊嚴。以此度眾生。自證無上道。
大意謂。由無般若。致使施等非波羅蜜。不成佛因。
故須福慧二嚴。乃成兩足妙體。○然前五與第六。
互相資助。以真應二果。必須具故。其猶膠青彩色。
彩非膠而不著。膠非彩而無色。六非五而無相。五
非六而無因。如經云。應無所住。即修慧也。行於布
施。即修福也。又以無我無人無眾生無壽者。即修
慧也。修一切善。即修福也。此例甚多。
△五發明真應二果三。初標。二釋。三結。初標。
【疏】五。為發明真應二果故。
【記】疏五中。三。初標。○真應二果者。然諸經論。皆說
三身。此中唯明二者。已合攝故。言三身者。即法報
化。如權宗所說。法身是理。無漏無為。報身是智。轉
識所成。有為無漏。雖證於理。智且非理。如日舍空。
由是理智分為二也。化身是影。固宜不同。由此說
佛有三身也。今言二者。法報合故。以智即是理。如
光即珠。是故合說為真身也。如淨名經云。佛身無
為。不墮諸數。豈言報體是有為耶。又涅槃經云。若
<pb n="405"/>
人言如來同有為者。死入地獄。是故此中不說於
三。但言二也。故智論云。佛有二身。一真身。二應身。
亦云生身應身皆化身也。○問。法報化等。皆是佛
身。法報既其不分。化體何故別說耶。答。法報皆實。
所以合論。化體唯虗。故宜別也。
△二釋。
【疏】未聞般若之前。但言色相是佛。不知應化唯真之
影。不如實見真身應身。
【記】疏未聞下。二釋。○謂十二年前小乘之人。唯取
三十二相金色之身以為真佛。不知更有真佛。故
云但言色相。○不知下。以未達法空故。不知此相
但是真身之中所現影像也。故唯識云。大圓鏡智。
能現能生身土智影。既言是影則知非真。故彌勒
頌云。應化非真佛。亦非說法者。○不知等者。若知
真身是實。應身是虗。又了相即無相名為真身。無
相即相名為應身。如是見者。名如實見。故華嚴云。
於實見真實。不實見不實。如是解法相。是則名為
佛。若不如是。名為不如實見。
△三結。
【疏】故此發明二果。令知由前二因證得。
【記】疏故此下。三結。○發明二果者。如經云如來說
三十二相即是非相者。發明真身也。是名三十二
相者。發明應身也。又云則非具足色身。發明真身
也。是名具足色身。發明應身也。餘例此知。○二因
等者。真身由前慧因證得。應身由前福因證得也。
○前段中云故須福慧二嚴等。即是約果說因。今
云故此發明等。即是望因說果。如是說者。意令眾
生。修二種因。證二種果也。
【記】然前五門。展轉相躡。謂說般若經。本除二執。故
有第一。二執雖遣。兩疑猶存。故有第二。縱使無疑。
爭奈先業。故有第三。惡業既滅。無漏因成。故有第
四。因既昭然。果證何遠。故有第五。由是。一經大意。
極此五重矣。
△二明經宗體二。初總標別開。二依開別釋。初
總標別開。
【疏】第二明經宗體。二。
【記】疏明經宗體者。宗即所詮。體即能詮。
△二依開別釋二。初明經宗。二明經體。初明經宗
二。初標。二釋。初標。
【疏】初宗。
【記】今初。宗者。尊也重也。心言之所尚也。然言由於
心故。故肇公云。情尚於空者。觸言而賓無。毛詩序
云。情動於中而形於言。餘皆例此。文二。
△二釋二。初統明諸教。二別顯今經。初統明諸教。
【疏】統論佛教。因緣為宗。
【記】初統明諸教。○然此方古今。教有三種。淺深既
異。所宗亦殊。一儒教。主即文宣王。謂孔丘也。宗於
五常。仁義禮智信。意以修身慎行。理國理家。揚名
後代也。二道教。主即玄元皇帝。謂老聃也。宗於自
然。自然即融蕩是非。齊平生死。終歸虗無也。三釋
教。主即釋迦也。宗於因緣。意令識迷破惑。證真起
用也。是故疏云因緣為宗。○然一代佛教。通宗因
緣。雖小乘生滅。大乘無性。淺深有異。大約統論皆
因緣也。○然有二種。一世間。二出世間。世間有二。
一內二外。外復有二。一謂種子為因。水土人時等
為緣。而芽得生。又泥團為因。輪繩陶師等為緣。而
器得成。二內。謂無明為因。行支為緣。而生識等五
支及生老死二支。前二器世間。後一即有情世間。
故知成此三界世間只由因緣二字。二者出世間。
有三種。一則本覺內熏為因。師教外熏為緣。而始
覺得生。二始覺為因。施等五度為緣。而佛果得成。
三則大悲為因。眾生為緣。而應化得興。故知出世
間一切淨妙等事。不出因緣二字。故法華云。佛種
<pb n="406"/>
從緣起。是故說一乘。中論云。未曾有一法。不從因
緣生。又云。我說是因緣。能滅諸戲論。○然統收世
出世間一切諸法有義空義假義中義。雖淺深不
同。皆墮因緣也。言有者。有生有滅也。謂諸法緣會
而生。緣離則滅。如馬勝比丘。為舍利弗說偈。曰。諸
法從緣生。緣離法即滅。如是滅與生。沙門如是說。
空者。既屬因緣。則知無體。無體即空義也。故中論
云。因緣所生法。我說即是空。假者。如鏡像水月。雖
則不實。緣會不得不現。故淨名云。是身如影。從業
緣現。中者。以假故非空。空故非假。非空非假。即空
即假。名為中義。故淨名云。說法不有亦不無。以因
緣故諸法生。又如中論都明有等四義。云。因緣所
生法。我說即是空。亦名為假名。亦名中道義。即三
乘教中所說空有中假等義並不出因緣。故云佛
教統宗因緣也。
△二別顯今經三。初約法正立。二約喻釋成。三約
行結顯。
【記】疏別顯等者。所謂通中之別。隨何經中。所宗各
異。如華嚴法界。法華一乘。淨名不思議真如佛性
等也。文三。初約法正立。
△初約法正立。
【疏】別顯此經。則實相般若。觀照般若。不一不二。以為
其宗。
【記】然般若種類。諸說不同。準智度論。說有三種。一
文字。即能詮教。二觀照。即能觀智。三實相。即所觀
境。羅什後來開為五種。謂於觀照中。開出眷屬。即
隨行五蘊及煗等善根。於實相中。開出境界。即俗
諦境。此五中。唯觀照持業釋。餘皆依主。大雲解之。
五皆持業。謂文字性空。即般若故。眷屬境界。同文
字故實相即是法身。起信論云。依此法身。說名本
覺故。然雖三雖五。三者為正。何則。般若所照。皆實
相故。不唯真如。故智論云。照色等空。即名實性。性
空實理。離於顛倒。非虗偽故。於空見空。亦名顛倒
於空無著。乃是實法。色等虗偽。誑人眼根。故知但
約不顛倒。離虗偽。便為實相。則雙取真俗二諦為
一實相也。煗等眷屬。是慧性故。相應隨行。俱觀照
故。故知觀照攝眷屬也。由是。雖則說三。已攝於五。
既符智論。必契深經。故三為正。○然諸家立宗。或
唯觀照。或唯實相。此並未當。且此經所詮。一一離
相。豈唯觀照。又教化眾生。斷疑破執。豈唯實相。由
是。今疏雙取為宗。○不一不二者。欲言其一。體用
有殊。欲言其二。寂照常俱。故非一二。
△二約喻釋成。
【疏】以即理之智。觀照諸相。故如金剛。能斷一切。
【疏】即智之理。是為實相。故如金剛。堅牢難壞。
【記】疏以即下。二約喻釋成。則顯雙取為正。且本舉
能堅能利一金剛。以喻觀照實相二種般若。若單
取觀照。則闕堅義。若單取實相。則闕利義。○又皆
言即者。釋成不二之相。以照而常寂故。理非智外。
寂而常照故。智非理外。既離理無智。離智無理。故
如金剛。即堅即利。
△三約行結顯。
【疏】萬行之中。一一不得昧此。是故合之以為經宗。
【記】疏萬行下。三約行結顯。○謂菩薩行中。必須具
此。若昧實相。則難亡分別。便成住相。即墮有漏。若
昧觀照。則闕智用。便滯偏空。同於二乘。故須二事
兼行。方契中道。此則如前行玄之義也。由是。起信
論中。止觀合說。法華經內。定慧莊嚴。華嚴明定慧
二事。菩薩依賴。涅槃顯定慧不等。不見佛性。諸教
中說。無明邪見。自此而生。故華嚴疏云。萬行忘照
而齊修。頓漸無礙而雙入。皆此義也。
△二明經體二。初標。二釋。初標。
【疏】二體。
<pb n="407"/>
△二釋三。初標立。二正釋。三總結。初標立。
【疏】文字般若。即是經體。
【記】二體。分三。初標立。可知。
△二正釋二。初明具四法。二明攝所詮理。初明
具四法。
【疏】文字即含聲名句文。
【記】文字下。二正釋。○或曰。諸家所出教體。皆取聲
名句文。或通取所詮之法。今何單取文字耶。○由
是。疏云文字即含聲名句文。此明具四法也。○聲
即言音。名句文三。即聲上屈曲表示。名詮諸法自
性。句詮諸法差別。文即是字。為二所依也。○問。四
法之中。文字最居其末。云何攝聲等法耶。答。所以
能攝者有二意。一能顯文字。有其三處。謂心上顯。
即意識境。聲上顯。即耳識境。色上顯。即眼識境。今
取初者。故能攝之。二。有聲未必有名句文。有文則
必有聲名句。前前未必有後後。後後必有於前前。
如苗必有根。根未必有苗也。以是義故。故攝聲等。
△二明攝所詮理。
【疏】文字性空。即是般若。無別文字之體。
【記】文字性空下。明攝所詮理也。謂依於般若。顯乎
文字。文字本空。即是般若。無別文字體也。然有二
意。一。體屬緣生。無自體故。二。非別有一法為文字
體故。此皆意顯般若是文字體也。其猶鎔金成像。
像即是金也。
△三總結。
【疏】故皆含攝。理無不盡。統為教體。
【記】疏故皆下。三總結。○含攝之義。如上所明。能所
總該。故言理無不盡。此乃文字則該能詮盡。般若
則該所詮盡。詮旨既備。故云統為教體。
△三分別處會二。初總標別開。二依開別釋。初
總標別開。
【疏】第三分別處會二。
【記】疏分別處會文二。
△二依開別釋二。初總明佛說大部處會。二別明
傳譯此卷時主。初總明佛說大部處會二。初標。二
釋。初標。
【疏】初。總明佛說大部處會。
△二釋二。初總示大部。二別顯此經。
【記】初中二。初總示大部。此經下。二別顯此經。
△初總示大部二。初總標。二別列。初總標。
【疏】六百卷。四處十六會說。
△二別列。
【疏】一王舍城鷲峰山七會。（山中四會山頂三會）二給孤獨園七
會。三他化天宮摩尼寶藏殿一會。四王舍城竹林園
白鷺池側一會。
△二別顯此經。
【疏】此經。則二處第九會第五百七十七卷。
【記】總。可知。
△二別明傳譯此卷時主二。初標。二釋。初標。
【疏】後。別明傳譯此卷時主。
△二釋三。初正明東土翻譯前後。二因辨西方解
釋異同。三示今科判依據差別。初正明東土翻譯
前後二。初通辯諸譯。二克示所傳。
【記】疏別明中。文三。初正明東土翻譯前後。二。初通
辨諸譯。
△初通辨諸譯二。初總標。二別列。初總標。
【疏】前後六譯。
△二別列二。初列別名。二顯通號。初列別名。
【疏】一後秦羅什。二後魏菩提流支。三陳朝真諦。四隋
朝笈多。五唐初玄奘。六大周義淨。
【記】流支者。天平二年。於洛陽。譯成十四紙。名金剛
般若。○真諦。太康元年。於金陵郡。譯成十四紙。名
金剛斷割。○笈多。開皇十年。於洛陽。譯成十六紙。
<pb n="408"/>
名金剛斷割。○玄奘。貞觀二十二年。於玉華宮。譯
成十八紙。名能斷金剛。○義淨。證聖二年。於佛授
記寺。譯成十二紙。名能斷金剛。
△二顯通號。
【疏】上六人皆三藏。
△二克示所傳。
【疏】今所傳者。即羅什弘始四年於長安艸堂寺所譯。
【記】疏今所下。二克示所傳。
△二因辨西方解釋異同二。初明偈受授。二明論
異同。初明偈受授二。初稟受彌勒。二轉授天親。
初稟受彌勒。
【疏】天竺有無著菩薩。入日光定。上昇兜率。親詣彌勒。
稟受八十行偈。
【記】疏天竺下。二因辨西方解釋異同。
△二轉授天親。
【疏】又將此偈。轉授天親。
【記】轉授天親者。有說云。以天親久習小乘。近從大
教。要滌情執。故轉授之。
△二明論異同二。初天親斷疑執。二無著顯行位
初天親斷疑執。
【疏】天親作長行解釋。成三卷論。約斷疑執以釋。
△二無著顯行位。
【疏】無著又造兩卷論。約顯行位以釋。
【記】斷疑執。顯行位正。宗文中可。見。
△三示今科判依據差別二。初正明科釋所依。二
結成立題所以。初正明科釋所依二。初天親無著。
二餘論諸疏。初天親無著。
【疏】今。科經唯約天親。釋義。即兼無著。
【記】疏今科下。三示今科判依據差別。二。初正明科
釋所依。○兼無著者。以顯此疏。正依天親。傍用無
著。
△二餘論諸疏。
【疏】亦傍求餘論。採集諸疏。
【記】餘論諸疏。義見開題處。
△二結成立題所以。
【疏】題云纂要。其在茲焉。
【記】疏題云下。二結成立題所以。○不同淨名集疏。
備書四聖之名。義即如何晏集解論語。於孔安國
馬融等注中。當者用之。不當者翦之。今疏亦爾。或
雙取。以各有理。或共成一義。故兩存焉。

金剛經疏記科會卷第一

<sarticle>金剛經疏記科會卷第二</sarticle>
唐　圭峰大師　疏
宋　長水大師　記
後學雲棲寺沙門大[琮-示+(眉-目+貝)]科會
△四釋通文義二。初解題目。二釋經文。初解題目
二。初科經。二釋義。初科經。
【疏】第四釋通文義。二。初解題目。
金剛般若波羅蜜經
△二釋義二。初釋所詮。二釋能詮。初釋所詮三。初
釋金剛。二釋般若。三釋波羅蜜。初釋金剛二。初翻
名示相。二約法辨義。初翻名示相。
【疏】金剛者。梵云䟦折羅。力士所執之杵。是此寶也。
金中最剛。故名金剛。帝釋有之。薄福者難見。
【記】疏釋通文義。二。初題目。二。初釋所詮。三。初釋金
剛。二。初翻名示相。○梵云下。新云縛左羅。○力士
所執者。如經所說執金剛神。梵云諾建那。此云露
形神。即此力士也。○金中最剛者。金語通五。此最
精堅。故安剛字。○仍非人間之物。故云帝釋有之。
乃是天上至寶。故云薄福者難見。正理論云。帝釋
有寶。名曰金剛。不為薄福眾生所見。
<pb n="409"/>
△二約法辨義二。初引經論總彰二義。二引真諦
別示六種。初引經論總彰二義三。初總標略辨。二
引教委釋。三結顯喻旨。初總標略辨。
【疏】極堅極利。喻般若焉。無物可能壞之。而能碎壞
萬物。
【記】疏極堅下。二約法辨義。二。初引經論總彰二義。
三。初總標略辨。為有勝能。故云極堅極利喻般若
焉。○無物下。釋極堅等相。則知若有一物能壞。則
非極堅。若有一物不碎。則非極利也。如銀鐵雖堅。
遇火則融。刀劍雖利。斫石則缺。非極堅利也。揀餘
堅利。故加極字。
△二引教委釋二。初引經。二引論。初引經。
【疏】涅槃經云譬如金剛。無能壞者。而能碎壞一切
諸物。
【記】疏涅槃下。二引教委釋。○涅槃下。引經。
△二引論。
【疏】無著云。金剛難壞。又云。金剛能斷。○又云。金剛
者。細牢故。細者智因故。牢者不可壞故。
【記】無著下。引論。○難壞即堅義。能斷即利義。○細
牢者。細謂揀麤。顯是微妙。牢揀可壞。堅固義成。○
智因即是慧。慧是智之因。智是慧之果。此約觀照
般若說。以微細故。能入於惑。令彼滅也。○不可壞
者。智論云。一切語言名相等事。皆可破壞。唯無相
智。不可破壞。此約實相般若說。○問。實相般若。分
因果耶。答。用有勝劣。故分因果。體無增減。因果一
如。故普賢觀云。大乘因者。諸法實相。大乘果者。亦
諸法實相。華嚴經疏云理。開體用。名大方廣。智分
因果。號佛華嚴。
△三結顯喻旨。
【疏】皆以堅喻般若體。利喻般若用。
【記】疏皆以下。三結顯喻旨。此結所引經論之義。○
然先上諸德。皆用此義。資聖云。金剛者。堅而復利。
堅喻本覺真性。雖流轉諸趣。而覺性無壞。利喻般
若淨照。三賢十地。貫通萬行。無明惑暗。無不壞也。
肇云。金剛者。堅利之譬也。堅故物不能沮。利故物
無不摧。以況斯慧。邪魔不能毀。堅之極也。萬物皆
能破。利之義也。○又諸經論說金剛喻定。勝鬘經
說金剛喻智。梵網經以十迴向為十金剛。仁王謂
十堅心。淨名以金剛慧決了此相。無縛無脫。得無
生法忍。又諸經論說金剛座。金剛山金剛輪。如是
等說。皆取堅利義也。○又晉武帝起居注云。武帝
十三年。燉煌有人獻金剛寶。生於金中。色如紫石
英。狀如蕎麥。百鍊不銷。可以切玉如泥。是知堅利
之極也。
△二引真諦別示六種二。初正明六種。二結示傍
正。初正明六種二。初總標。二別列。初總標。
【疏】又真諦記。說六種金剛。
【記】疏真諦下。二引真諦別示六種。二。初正明六種。
一一以法合之。分明在疏。皆般若之功也。
△二別列六。初青色。二黃色。三赤色。四白色。五空
色。六碧色。初青色。
【疏】一青色。能消災厄。喻般若能除業障。
【記】災厄等者。有厄則災禍必來。有業則苦果定至。
厄除則災禍不起。業喪則苦果不生。
△二黃色。
【疏】二黃色。隨人所須。喻無漏功德。
【記】隨人所須有二意。一則如餘物不能隨所須。金
不可為銀用。羅不可為錦用等。金剛則不然。要者
皆得。法中亦爾。有漏功德。人不可為天。富不可為
貧。無漏不爾。隨心所成。二則餘物用之則盡。金剛
出之不窮。法上亦爾。有漏受之則窮。無漏受之不
盡。
△三赤色。
<pb n="410"/>
【疏】三赤色。對日出火。慧對本覺出無生智火。
【記】對日等者。慧即始覺。合本覺時。見法無生。名無
生智。如起信云。得見心性。心即常住。常住即無生
義也。火出。燒盡世間。使六合空廓。智起。斷除煩惱。
令大道通同。
△四白色。
【疏】四白色。能清濁水。般若能清疑濁。
【記】能清等者。水清則萬像齊鑒。疑除即佛法現前。
△五空色。
【疏】五空色。令人空中行坐。慧破法執。住真空理。
【記】空中等者。昇太虗。則不履於地。住真空。則不墮
世間。
△六碧色。
【疏】六碧色。能消諸毒。慧除三毒。
【記】銷諸毒者。中毒則令人命終。起惑則永沉生死。
毒除則延年益壽。惑遣則不滅不生。
△二結示傍正。
【疏】傍兼可矣。非堅利之本喻。
【記】疏傍兼下。二結示傍正。○佛所立名。本約堅利。
如上六義。乃是兼明。諸家至此。多不料簡。殊濫正
義。○若將此六。配前五因。即一當第三。二三當四
五。四當第二。五六當第一。
△二釋般若二。初翻名略指。二引教廣辯。初翻名
略指二。初翻名。二指體。初翻名。
【疏】般若。正翻云慧。
【記】疏般若下。二釋般若。二。初翻名略指。○般若正
翻慧者。以古來諸德。義翻為妙慧淨慧無相慧。此
皆挾到彼岸義。是別相也。或云智慧。今云正翻慧
者。即通相也。
△二指體。
【疏】即照五蘊空相應本覺之慧。是也。
【記】即照下。約功用以出體也。照蘊空。即是功用。本
覺之慧。即是出體。○大品云。色如聚沫。受如泡幻。
想如陽𦦨。行如芭蕉。識如幻化。如是觀者。名照蘊
空。○相應等者。本覺即如來藏自性清淨心。非新
生故言本。不頑暗故言覺。慧即始覺也。依體起用。
故云之慧。始即同本。故曰相應。○然本覺與慧。不
一不二。以不二故。故言相應。以不一故。故言之慧。
故資聖云。妄心見俗曰無明。悟心照真為般若。俗
境萬有。見心必異。真空理一。悟自無差。第一義空。
離照無理。清淨本覺。即理是照。又涅槃云。佛性者
名第一義空。第一義空名為智慧。此等皆證體用
非一非二義也。○然本即實相。始即觀照。
△二引教廣辯二。初引論別相釋。二引經通相辯。
初引論別相釋二。初明總攝三慧。二引論文釋成。
初明總攝三慧。
【疏】若約學者從淺至深言之。則攝聞思修三慧。總
為般若。
【記】疏若約下。二引教廣釋。二。初引論別相釋。二。初
明總攝三慧。○學者。即修大乘行人也。初須聞法
生解。名聞慧。次則測度所聞。評量教理。分明忍可。
以印自心。曰思慧。然後如聞思處。依而行之。無所
乖越。名修慧。前二有漏。後一無漏。前淺後深。深淺
雖殊。通名為慧。是故總收名為般若。如人攻文赴
舉及第。雖前劣後勝。皆一人也（云云）。
△二引論文釋成二。初正釋成。二配因果。初正
釋成。
【疏】故無著云。能斷者。般若波羅蜜中聞思修。所斷。
如金剛斷處而斷故。
【記】疏故無著下。二引論文釋成。二。初正釋成。○波
羅蜜中等者。此明頓悟中漸修也。慧纔發時。照萬
法空。便到彼岸。名為頓悟。由有多生習性。未得念
念相應。故須聽聞正法。思惟其義。如說修行。方得
<pb n="411"/>
究竟證入。名為漸修。開題中略明也。若唯識中說
則具根後二智。謂十度中。六通本後。四唯後得。六
中則二智皆具。為分十度故第六偏取二空本也。
今依無著。更加加行智。則通前三矣。○金剛斷處
等者。如金剛斷物之處而斷煩惱。非謂金剛亦通
所斷。
△二配因果二。初雙引論。二雙解釋。初雙引論二。
初引無著。二引智度。初引無著。
【疏】又云。細者智因故者。智因即慧也。
【記】疏又云下。二配因果二。初雙引論。○上者字。論
牒所標。下者字。疏牒論文。○智因即慧。慧果即智
也。前雖引用。今方解釋。○此引無著也。
△二引智度。
【疏】依智度論。因位名般若。果位名智。
【記】次引智論。可知。
△二雙解釋二。初正解釋。二出所以。初正解釋。
【疏】則聞思修。皆名為細。細妙之慧。佛智之因矣。
【記】疏則聞下。二雙解釋。○此明法空深慧。意揀我
空慧為麤淺。不為佛因。但是二乘因故。
△二出所以。
【疏】般若能斷。故在因位。佛果無斷。轉受智名。
【記】般若下。出所以。○以慧是揀擇義。揀擇惑障顯
無為故。以因位有惑。故須擇之。乃名為慧。○智但
決斷為義。以果位無惑。但唯決定。朗然獨照。故名
為智。○只是一法。受此兩名。如人破賊為將。功成
為相也。○有說。以無漏智性為智因。大雲破之。三
塗有性。何不斷惑。闕細義也。此約妙慧別相以破。
若就通相。取亦可矣。以凡是有心。皆成佛故。此得
是因也。
△二引經通相辯二。初引經。二辯體。初引經。
【疏】若依大品經。若字通智慧二義。
【記】疏若依下。二引經通相釋。○此明字緣字界。若
字是字界。般那都為緣。若以般為緣。助於若界。則
名為慧。若以那為緣。助於若界。則名為智。如僧人
俗人等（云云）。
△二辯體。
【疏】故智與慧。名義少殊。體性無別。
【記】名殊謂曰智曰慧。義殊謂決斷揀擇。此中義殊。
故使名殊也。○體性無別者。皆別境中一也。前三
種智。皆名慧故。故智與慧。皆如金剛。故薩遮尼乾
經云。帝釋金剛寶。能滅阿脩羅。智碎煩惱山。能壞
亦如是。無常經云。金剛智杵碎邪山。永斷無始相
纏縛。
△三釋波羅蜜三。初約語對翻。二約義順釋。三順
義通結。初約語對翻。
【疏】波羅蜜者。此云彼岸到。應云到彼岸。
【記】疏波羅下。三釋波羅蜜。文三。初約語對翻。○應
云下。迴梵文。以西域風俗。例皆如此（云云）。○青龍
云。蜜多者。離義到義。元康云。天竺風俗。所作究竟
皆云到彼岸。到離之義。次文明之。
△二約義順釋二。初釋義。二通難。初釋義二。初正
釋到離義。二因明彼岸義。初正釋到離義。
【疏】謂離生死此岸。度煩惱中流。到涅槃彼岸。
【記】疏謂離下。二約義順釋。二。初釋義。○前三句中。
每句皆上法下喻。意明煩惱如大河。難可度故。生
死如此岸。有情居故。涅槃如彼岸。諸佛住故。則慧
是能離能度能到。生死等是所離所度所到。若欲
離此到彼。必須渡於中流。此約四諦說之。理則明
矣。知苦是離此岸。斷集修道是渡中流。證滅是到
彼岸也。此順小乘義說。下經令入大乘無餘涅槃。
即須離二種生死此岸。乘六度船筏。度二障中流。
到二涅槃彼岸。
△二因明彼岸義。
<pb n="412"/>
【疏】涅槃。此云圓寂。亦云滅度。
【記】涅槃等者。以翻波羅蜜為彼岸。即是涅槃。是故
約轉依果。明彼岸義。然生死即分段變易。煩惱即
總該二障。○圓寂者。義翻也。謂德備塵沙曰圓。妙
絕相累曰寂。○滅度者。肇云。涅槃者。秦言無為。亦
云滅度。或但云滅。然滅與小乘不同。小乘以滅生
死為滅。大乘以寂滅為滅。故涅槃云。生滅滅已。寂
滅為樂。然滅唯據果。滅度乃兼因。今則約果標因。
故云滅度。所以經中。上言涅槃下云滅度。亦是唐
梵雙彰也。涅槃種類。下文具明。
△二通難二。初引經作難。二據義釋通。初引經
作難。
【疏】一切眾生即寂滅相。不復更滅。
【記】疏一切下。二通難。○此即淨名經文。彼云。若彌
勒得授記者。一切眾生。亦應授記。何以故。一切眾
生。即寂滅相。不復更滅等。今用此文以為難辭。難
意云。眾生既即寂滅。何有離此到彼。今言到彼者。
莫違經耶。
△二據義釋通。
【疏】但以迷倒妄見生死。名在此岸。若悟生死本空。
元來圓寂。名到彼岸。
【記】但以下。釋通。○但約翻迷成悟。便是離此到彼。
若悟此已。漸除漸證。名為究竟。○然成波羅蜜。要
與七最勝相應。如唯識說。
△三順義通結。
【疏】若兼般若迴文。應云到彼岸慧。
【記】疏若兼下。三順義通結。○則是波羅蜜中之聞
思修慧也。
△二釋能詮二。初翻名。二釋義。初翻名。
【疏】經者。梵音修多羅。義翻為契經。
【記】疏經者下。二釋能。詮二。初翻名。○修多羅。或云
修妬路。或云素怛覽。此但梵音楚夏之異耳。○義
翻者。以修多羅正翻云線。由西天以修多羅一名。
召於四實。謂聖教席經井索線。彼多以華獻佛。置
之案上。恐風吹散。以線貫之。又見此方聖教。能持
佛語。得無所遺。如線貫華。故以線稱目之。就彼處
呼。曰修多羅。據此正翻。即合云線。此方不貴線稱
故翻為經。斯則暗符彼方席經。兼順此土儒道之
經。然雖符順彼此。而未免相濫。由是。更加契字以
揀異之。然更合於修多羅上。加欲底二字。翻為契
經。則唐梵皆足也。
△二釋義二。初釋契字。二釋經字。初釋契字。
【疏】契者。詮表義理。契合人心。即契理契機也。
【記】契者下。二釋義。詮表下。釋契字。○詮表義理。釋
契理也。謂說事如事。說理如理（云云）。○契合人心。
釋契機也。謂令人有所悟解。歡喜信受（云云）。○斯
則契理契機之經。依主釋也。文雖是倒。意以經是
能契也。
△二釋經字。
【疏】經者。佛地論云。能貫能攝。故名為經。以佛聖教。
貫穿所應說義。攝持所化生故。
【記】經者下。次釋經字。初標。以佛下釋。如開題處明
已。○今唯言經而不言契者。以為有般若揀濫。明
非道德等經。故不言也。
△二釋經文二。初科分。二隨釋。初科分。
【疏】後釋經文。准常三分。初序分。二正宗分。三流通
分。
【記】後釋下。二釋經文。疏二。初科分。○斯則道安法
師所判。但是佛經。無問大小。皆科為三。意云序分
彰說法之由致。正宗暢本意之玄門。流通繼遐芳
於萬古。冥符西域。今古通遵。此經從如是至敷座
而坐。是序分。時長老下至應作如是觀。是正宗分。
佛說是經下至信受奉行。是流通分。
<pb n="413"/>
△二隨釋三。初序分。二正宗分。三流通分。初序分
二。初證信序。二發起序。
【疏】初文二。初證信序。二發起序。
【記】證信者。即六成就也。顯說聽時處。一一分明。以
證非謬。令物生信故。發起者。則以事相表示。發起
正宗法義也。然此二序。更有異名。謂通序別序。通
謂諸經同故。（云云）。別謂諸經別故。（云云）。亦謂經後
序經前序。經後序者。佛說之時未有。結集之時方
安立故。經前序者。佛先發起。方說經故。
△初證信序三。初明建立之因。二明建立之意。三
正釋文義。初明建立之因。
【疏】今初證信序。釋此分三。一明建立之因。則佛臨
滅度。阿難請問四事。佛一一答。我滅度後。一依四
念處住。二以戒為師。三默擯惡性比丘。四一切經
初。皆云如是我聞一時。佛在某處。與某眾若干等。
【記】疏中三段。今初。（云云）。○疏建立因者。意明如是
等言。因何而立。○佛臨下。佛將入滅。阿難愁惱。阿
泥樓豆告阿難言。汝是持佛法人。且須裁抑。汝當
往彼。咨問後事。阿難曰。云何後事。阿泥樓豆曰。世
尊在日。以佛為師。世尊滅後。以誰為師。世尊在日。
依世尊住。世尊滅後。依何而住。惡性比丘。佛在之
日。佛自調伏。佛滅度後。如何調伏。遐益後來。理宜
結集。一切經首。置何等言。阿難承教。一一咨問。今
疏影略。不載問辭。但書答語也。○四念處者。四即
身受心法。念謂念慧。處謂身等即是念慧所安住
處。則念是能住。身等四處為所住。於此四處。安住
念慧。名四念處住。帶數釋也。○一觀身不淨。即有
漏色蘊。具有五種不淨。一種子不淨。乘過去業識
種子。攬現在父母精血。合成身故。故淨名云。是身
如幻。從顛倒起。是身如影。從業緣現。智論云。是身
種不淨。非餘妙寶物。不從華間生。唯從穢道出。二
住處不淨。於母胎中。居生藏之下。熟藏之上。常受
熏穢故。智論云。是身如臭物。不因華間生。不從薝
蔔有。亦不出寶山。三自體不淨。合三十六物以成
身故。謂外有𩬊毛爪齒眵淚涕唾垢汗便利等十
二。次有皮膚血肉筋脉骨髓肪膏腦膜等十二。中
有脾腎心肺肝膽腸胃赤痰白痰生藏熟藏等十
二。智論云。地水火風質。能盛受不淨。傾海洗此身。
不能令香潔。四自相不淨。九孔常流不淨物故。智
論云。種種不淨物。充滿於身中。常流出不止。如漏
囊盛物。五究竟不淨。一旦命終。胮脹爛壞。臭惡狼
籍。不堪見故。淨名云。是身假以澡浴衣食。必歸磨
滅。智論云。審諦觀是身。終歸於死處。難御無反復。
背恩如小兒。金光明亦云。雖常供給懷怨害。終歸
棄我不知恩。○二觀受是苦者。受即是心所。徧行
五中一也。仍有三種。謂苦樂捨。苦謂苦苦。樂謂壞
苦。捨謂行苦。問。樂受未壞。應非苦耶。答。以樂是苦
因故。凡夫妄計為樂。元來是苦。問。捨非苦樂。云何
苦耶。答。行蘊遷流。逼迫常苦。但以苦樂麤相所覆。
常情不知。此微細苦。故此三法。俱名苦也。○三觀
心無常者。心即緣慮生滅之心。謂心心念念。前滅
後生。相續不絕。如水流注。故經中說。一念中有九
十剎那。一剎那中九百生滅。○四觀法無我者。法
即五蘊。謂五蘊法中。一一推求。即蘊離蘊。皆無我
也。○如上觀之。即能對治凡夫四種顛倒。謂凡夫
顛倒。則造業受生。反此用心自然無咎。○以戒為
師者。從其軌範。但依戒律。作止分明。故菩薩戒序
云。波羅提木叉者。是汝大師。如來在日。無異此也。
○默擯等者。佛法慈悲。為無刑罰。比丘惡性。唯默
擯之。意令省己知慙。自然調伏耳。○經初等語釋
在次文。○然此四中。意在第四。文中承便。兼帶。前
三。
△二明建立之意。
<pb n="414"/>
【疏】二明建立之意。意有三焉。
【記】疏建立意者。建立如是等言。意在於何。此有三
意。如疏三段。
【疏】一斷疑故。謂結集時。阿難昇座。欲宣佛法。感得
自身相好如佛。眾起三疑。一疑佛重起說法。二疑
他方佛來。三疑阿難成佛。故說此言。三疑頓斷。
【記】斷疑等者。智度論說。佛滅度後。諸天王等。請迦
葉言。乃至云。法城欲頹。法幢欲倒。當以大悲建立
佛法。迦葉受請。往須彌頂。擊大揵槌。諸聖弟子得
神通者。皆來集會。迦葉告言。佛法欲滅。眾生可愍。
待結集竟。隨汝入滅。諸來聖眾。受教而住畢鉢羅
窟。迦葉入定。以天眼觀。今是眾中。誰有煩惱應逐
出者。唯有阿難。煩惱未盡。爾時迦葉從定而起。於
大眾中。牽出阿難。告言。清淨眾中。結集法藏。汝結
未盡。不應住此。是時阿難。慙耻悲泣。告迦葉言。我
能有力。久可得道。但為侍佛。以阿羅漢者不得給
侍。故留殘結。不盡斷爾。迦葉告言。汝更有過。佛意
不聽女人出家。為汝慇勤致請。令佛正法五百歲
衰微。是汝突吉羅罪。佛臨涅槃近俱尸竭城背痛。
疊[鬱-山+止]多羅僧敷臥。語汝須水。汝不供給。是汝突吉
羅罪。佛昔問汝。若有人好修四神足。應住壽一劫
若無。減一劫。為汝不對。令佛早入涅槃。是汝突吉
羅罪。汝於一時。以[鬱-山+止]多羅僧。襯身而臥。是汝突吉
羅罪。汝昔與佛疊僧伽棃衣。以足踏上。是汝突吉
羅罪。佛陰藏相。入涅槃後以示女人。實為羞耻。是
汝突吉羅罪。迦葉言。汝有如是六種突吉羅罪。應
於僧中悔過。是時阿難。脫革屣。袒右肩。長跪合掌。
依六種突吉羅罪懺悔。懺悔已。迦葉牽阿難出。語
言。汝漏盡可來。言訖。自閉窟門。是時阿難。涕淚悲
泣求斷結惑。靡不精誠。至於後夜。疲極偃息。頭未
至枕。朗然得悟。三明六通。作大羅漢。却至窟門。擊
門而喚。迦葉言。汝復何來。曰。我漏已盡。迦葉言。汝
若漏盡。可縱神通。於戶鑰孔中入。阿難騰身入來。
禮拜僧足。迦葉手摩阿難頂言。我欲為汝。令汝得
道。汝勿嫌恨。此如蘇秦張儀。（云云）。然階聖果。切在
修心。不如說行。事佛何益。狐假虎威。宜其止絕。斯
意甚妙。詳而警之。時大眾請阿難昇座。結集法藏。
既昇座已。未發言間。感得自身相好如佛。是時大
眾。遂起三疑。○故說下。既言我從佛聞。則知非佛
重起。非他方佛來。亦非阿難成佛。故云三疑頓斷。
廣如彼論。恐煩略敘也。
【疏】二息諍故。若不推從佛聞。言自製作。則諍論起。
【記】疏息諍等者。同為羅漢。德業頗齊。若云自言。固
宜喧諍。
【疏】三異邪故。不同外道經初。云阿憂等。
【記】疏異邪等者。阿者言無。憂者曰有。外道意云。萬
法雖異。不出有無。置之經初。以之為吉。以初吉故。
令中後亦吉。今則不爾。故云異邪。
△三正釋文義二。初標列述意。二依科解釋。初
標列述意。
【疏】三正釋文義。具六成就。謂信聞時主處眾。六緣
不具。教則不興。必須具六。故云成就。
【記】疏正釋下。二。初標列述意。○言成就者。謂六為
能成就。教為所成就也。
△二依科解釋六。初信成就。二聞成就。三時成就。
四主成就。五處成就。六眾成就。初信成就二。初合
釋。二單釋。初合釋。
【疏】一信。若兼我聞合釋。則指法之辭也。如是之法。
我從佛聞。
【記】疏一信下。二依科解釋。六。初中二。初合釋。○謂
兼次段。合而釋之。○此則別義。不計六數。
△二單釋三。初引智度論。二引劉虯注。三引梁武
帝解。初引智度論二。初標。二釋。初標。
<pb n="415"/>
如是。
【疏】單釋如是者。智度論云。信成就也。
【記】單釋。謂正釋信成就義。所引論文。有標。有釋。
△二釋二。初答問。二正顯。初答問。
【疏】佛法大海信為能入。智為能度。
【記】佛法下。是釋。○或曰。因何最初。便明其信。故此
釋也。○信為能入者。然佛法無量。信為初基。若無
信心。寧肯修習。由是。五位之內。信位居初。十信之
中。信稱第一。十一善法。信亦為先。故知信心之前。
更無善法依。此信本。方興解行。乃至證入。故華嚴
云。信是道源功德母。長養一切諸善根。斷除疑網
出愛河。開示涅槃無上道。今置經首。以表信相為
入法之初也。○智為能度者。菩薩萬行。非智不成。
若無智慧。即滯有著空。以智為主。不著二邊。成無
漏因。獲菩提果。故菩提資糧論云。施戒忍進定。及
此五之餘。皆由智度故。波羅蜜所攝。
△二正顯。
【疏】信者言是事如是。不信者言是事不如是。
【記】信者下。正顯如是二字是信之辭。○上皆智論
所釋。
△二引劉虯注。
【疏】又。聖人說法。但為顯如。唯如為是。故稱如是。
【記】又聖下。是劉虯注無量義經中釋。○此下皆約
法說也。○顯如者。眾生如隱。故沉三界。欲絕三界。
只要顯如。故云但為。○除如之外。餘皆虗妄。故云
唯如為是。○論云。除諸法實相。餘皆魔事。又云始
從得道。乃至涅槃。其中所說。無不為如。
△三引梁武帝解二。初雙融顯如。二雙遮顯是。
初雙融顯如。
【疏】又有無不二為如。
【記】又有下。即梁武帝解。意明有即無故不有。無即
有故不無。相即同時。故名不二。不二即如也。此約
雙融顯如也。
△二雙遮顯是。
【疏】如非有無為是。
【記】如非下。恐聞有無不二為如。便謂如體是有是
無。故此遮云如非有無。意明有無即不是。是即非
有無也。
【記】此上二解。如字是顯體。是字即無非也。
△二聞成就二。初正釋我聞之義。二商較所聞之
法。初正釋我聞之義二。初正釋。二通難。初正釋。
我聞。
【疏】二聞。我即阿難五蘊假者。聞謂耳根發識。
【記】疏二聞下。二。初正釋我聞之義。○然我有四種。
一凡夫徧計我。二外道神我。三三乘假我。四法身
真我。今揀餘者。故云五蘊假者。則第三隨世流布
要揀賓主。乃稱於我阿難已達我空。實不計執。故
云假者。○聞者。然大小乘諸論。辨聞不同。有云耳
根或云耳識。或云根識和合故聞。今云耳根發識。
則後義也。以根識單闕。皆不能聞（云云）。○然根識
聞聲而不聞教。若準名句。唯是意聞。故瑜伽云。聞
謂比量。然由耳識緣於聲境。與意同時得聞也。然
此二識聞聲名句。實非先後異時。以率爾耳識同。
時意識。故得聞也。五識皆然。
△二通難。
【疏】廢別從總。故云我聞。
【記】廢別下。或曰。既云耳根發識故聞。合云耳聞。云
何經內唯言我聞。故此釋也。以耳是六根之別。我
是一身之總。今廢別耳。從其總我。故言我聞。
△二商較所聞之法二。初牒難辭。二通釋。初牒
難辭。
【疏】阿難所不聞。二十年前之經。
【記】阿難下。二商較所聞之法。○前二句。牒難辭。謂
<pb n="416"/>
阿難是佛成道夜生。年至二十方為侍者。二十年
前佛所說法。並其不聞。何得結集諸經皆稱我聞。
△二通釋二。初姑約佛力。二姑約自力。三直推其
本。初姑約佛力。
【疏】有云。如來重說。
【記】有云下。通釋。此有三意。有云重說者一也。佛初
命阿難為侍者。阿難從佛乞三願。一不著佛退衣。
二不隨佛受別請。三請說未聞之法。佛隨其願。故
得聞也。
△二姑約自力。
【疏】有云。得深三昧總領。
【記】得深三昧等者。二也。金剛華仙經云。阿難得法
性覺自在三昧力故。前所說經。皆能憶持。與聞無
異。故法華經云。世尊甚希有。令我念過去。無量諸
佛法。如今日所聞。
△三直推其本。
【疏】若推本而言。即阿難是大權菩薩。何法不通。
【記】若推下。三也。不思議境界經云。復有百千萬億
菩薩。現聲聞形。亦來在座。其名曰舍利弗。乃至阿
難等。○是則三中。前二權說。後一實論。故言推本
也。
△三時成就二。初揀顯釋。二會法釋。初揀顯釋二。
初顯釋。二揀釋。初顯釋。
一時。
【疏】三時。師資合會。說聽究竟。故言一時。
【記】疏三時下。二。一揀顯釋。○師資合會者。謂說者
教人以道德曰師。資者取也。從師之教。取而行之
也。佛及大眾。說聽具足。故云合會。說畢聽畢。故云
究竟。意取說無異席。貫通首末。故曰一時。佛地論
云。此就剎那相續不斷。說聽究竟。總名一時。一時
之語。佛自言故。涅槃云。昔佛一時。在尸首林。又云。
我於一時。在迦尸國。此則顯說聽能所一切圓畢
也。
△二揀釋。
【疏】諸方時分。延促不同。故但言一。
【記】諸方下。揀時也。不同有二。謂橫則參差不同。豎
則延促不同。延促不同。如人間五十年。四天王天
一晝夜。上上倍增故。參差不同者。如俱舍云。夜半
日沒中。日出四洲等。既然。云何定言寅卯辰巳日
月等耶。
△二會法釋。
【疏】又。說法領法之時。心境泯。理智融。凡聖如。始本
會。此諸二法皆一之時。
【記】又說下。二會法釋。此是慤公楞嚴疏意。○說領。
即師資也。下有四對。○心境泯者。以聞法之時。妄
心不起。心既不起。境即不生。心境兩忘。故云泯也。
此即不得以生滅心行聽實相法。此通依計。故皆
泯也。斯則染心俗境一對。○理智融者。以聽法之
際。能所不分。以動念即乖法體。二皆真實。故言融
而不言泯也。斯則淨心真境一對。○凡聖如者。由
心分別。則見聖見凡。心既不生。誰凡誰聖。相本自
盡。故言如也。斯則因果一對。○本始會者。妄念起
時。隔於本始。念既不起。本始自同。攝用歸體。故言
會也。斯則體用一對。問。此與第二何別。答。前智是
始覺中根本智。前理是本覺中真諦境。若此始本。
本通真俗。始含本後。則前狹後寬也。前為形染。且
言真境淨智。此為都明。故言本覺始覺也。又前約
分證。故云理智融。此約極證。故言本始會也。○諸
二者。謂心境理智凡聖本始也。皆一者。一義不同。
謂心境則泯之故一。理智則融之故一。凡聖則如
之故一。本始則會之故一。義雖不同。俱名為一。故
云一時。
△四主成就二。初翻名。二釋義。初翻名。
<pb n="417"/>
佛。
【疏】四主。具云佛陀。此云覺者。
【記】疏四主下。二。初翻名。○經唯標佛者。以秦人好
略故。仍存梵音者。恐濫菩提故。以菩提云覺。則屬
於法。今指於人。故言其佛。無相濫失。故不翻也。若
釋其義。須得唐言。故先翻對也。○然覺謂覺察覺
悟。覺悟即照真本有。覺察則了妄本空。了妄本空
則不逐於妄。照真本有則不迷於真。真妄既明。則
能破和合識。滅相續心。顯現法身。智純淨也。當爾
之時。始本無二。唯一覺耳。菩薩雖亦照真了妄。未
得究竟。猶帶薩埵之名。唯佛如來。所作究竟。故獨
稱覺者。
△二釋義二。初引論正釋。二引論反釋。初引論正
釋二。初約體離念釋。二引位三義釋。初約體離念
釋二。初引文。二結義。初引文。
【疏】起信云。所言覺義者。謂心體離念。離念相者。等
虗空界。即是如來平等法身。
△二結義。
【疏】則以無念。名之為佛。
【記】起信下。二釋義。二。一約體離念釋。○然此論明
本覺心體。性離諸念。今此引釋果佛者。以果佛之
體即是本覺。元自離念。因果雖分。離念無別。故以
本覺離念。即是佛體。故經云。大乘因者。諸法實相
等。是故在纏名本覺。出纏名究竟覺。始終體一。更
無別法。故論云。即是如來平等法身。依此法身。說
名本覺。則以下。疏結本覺離念是佛體也。
△二約位三義釋二。初總標。二別釋。初總標。
【疏】然覺有三義。
【記】然覺下。二約位三義釋。
△二別釋三。初自覺。二覺他。三覺滿。初自覺。
【疏】一自覺。覺知自心。本無生滅。
【記】無生滅者。謂智照真如。如理見故。然有二意。一
則心中無生滅之法。如起信云。如實空者。從本已
來。一切染法。不相應故。以念生則染。今既無念故。
不相應。二則無者不也。只明此心本不生滅。即同
起信云。以遠離微細念故。得見心性。心即常住。常
住即無生滅也。
△二覺他。
【疏】二覺他覺一切法。無不是如。
【記】覺他者。此亦始覺。了事即真。以望自心。故名覺
他。即同起信云。一切諸法。從本已來。離名字相。離
心緣相。畢竟平等。無有變異。不可破壞。唯是一心。
故名真如。
△三覺滿。
【疏】三覺滿。三覺理圓。稱之為滿。
【記】覺滿者。以前二覺。有解有證。先後勝劣。存自他
之相。未得稱滿。今此圓備。不立自他。故稱之滿。
【記】若準涅槃經說。自覺者。覺自身有佛性。覺他者。
覺一切眾生悉有佛性。覺滿者。若自若他無二佛
性故。
【記】然常途所說。自覺揀凡夫。覺他揀二乘。覺滿揀
菩薩。此中說者。自覺便揀二乘權教菩薩。豈唯凡
夫。故華嚴云。一切諸法性。無生亦無滅。奇哉大導
師。自覺能覺他。
△二引論反釋三。初反顯。二引證。三順結。初反顯。
【疏】故知有念則不名覺。
【記】故知下。二引論反釋。三。初反顯。○意云。無念故
名覺。當知有念則不名覺也。
△二引證。
【疏】起信云。一切眾生不名為覺。以無始來。念念相
續。未曾離念。
【記】起信下。二引證。○前云心體離念。雖通因果。今
明眾生不名為覺。獨顯果人方名覺也。
<pb n="418"/>
△三順結。
【疏】又云。若有眾生。能觀無念者。則為向佛智故。
【記】又云下。三順結。○正結無念是佛義。以無念是
佛。故能觀無念者。即是向佛智也。
△五處成就二。一釋舍衛。二釋秪園。一釋舍衛。
在舍衛國。
【疏】五處。舍衛。此云聞物。謂具足欲塵。財寶。多聞。解
脫等。遠聞諸國故。義淨譯云。名稱大城。
【記】疏五處下。二。一釋舍衛。○舍衛。亦云舍婆提。新
云室羅伐悉底。此但梵音楚夏耳。此城在中印土
憍薩羅國。緣南天亦有憍薩羅國。恐濫彼國。故以
城為國名。○聞物者。謂名聞勝德。珍奇寶物。多出
此國。○謂具下。釋。欲塵即佳麗女色。財寶即珍奇
寶物。多聞謂博通內外典籍。解脫即五通仙人等
遠離欲也。此即國豐四德。亦翻為豐德也。遠聞等
者。如上四事。皆為外國之所聞知。○義淨下。但證
遠聞之義。以有名稱。故得遠聞。
△二釋秪園二。初總指。二別釋。初總指。
祇樹給孤獨園。
【疏】秖樹等者即秪陀太子所施之樹。給孤長者所
買之園。
【記】秖樹下。二釋秪園。二。初總指。○舍衛國主波斯
匿王。有一大臣。名須達多。為兒聘＆CB17841;。躬至王舍城。
寄止長者珊檀那舍宅。時長者中夜而起。莊嚴舍
宅。營辦餚饍。須達聞已。問言。大士。欲請國王為婚
姻之會耶。答言。請佛無上法王。須達聞已。身毛皆
豎。復問何等名佛。長者廣為說佛功德。須達多言。
善哉大士。所言佛者。功德無上。今在何處。長者答
言。在王舍城迦蘭陀竹林精舍。時須達多。一心念
佛。忽然天明。其光熾盛。猶如白日。即尋光處。至城
門下。佛神力故。門自開闢。尋路而往。爾時如來。出
外經行。須達見已歡喜踴躍。不知禮法。直問世尊。
時首陀天。為其長者化作四人。至世尊所。接足禮
拜。胡跪問訊。右繞三匝却住一面。須達見已。依而
為之。世尊即為如應說法。長者聞已。得須陀洹果。
後復請佛。惟願臨顧。至舍衛城。受我微供。佛即問
言。卿舍衛國。頗有精舍。容受我否。須達多言。必見
垂顧。便當營辦。世尊爾時。默然受請。時須達多。迴
舍衛國。佛令鶖子同往。指授造寺儀式。即須達布
金。買秪陀太子園。秪陀太子施園中樹林。二人共
搆精舍。既訖。即執香爐。向王舍城。遙作是言。所設
已辦。惟願如來。受此住處。佛時懸知長者之心。即
共大眾。發王舍城。猶如壯士屈伸臂頃。至秪陀園。
是時長者。以其所設。奉施於佛。佛即受已。即住其
中。廣如涅槃經賢愚經四分律西域記說。須者往
檢。今佛於此說金剛般若經。故云在舍衛國秪樹
給孤獨園也。然須達是主。秪陀助成。今樹先園後
者。以太子是儲君。須達是臣佐。禮別尊卑故爾。○
真諦記說。住處有二。一境界處。即舍衛也。為化俗
故。二依止處。即秪園也。為統出家人故。又善見婆
沙云。舉舍衛。令遠人知。舉秪園。令近人知。故雙舉
也。
△二別釋三。初釋秪陀。二釋給孤。三釋園字。初
釋秪陀。
【疏】秖陀。此云戰勝。波斯匿王太子也。生時。王與外
國戰勝。因以為名。
【記】秖陀下。二別釋。三。初釋秪陀。○戰勝者。亦云勝
林。餘如疏。
△二釋給孤。
【疏】梵語須達。此云善施。給孤獨即是善施也。又亦
常行施故。
【記】梵語下。二釋給孤。○謂少而無父曰孤。老而無
子曰獨。拯給孤獨。名為善施。○又亦等者。就中孤
<pb n="419"/>
獨。偏所矜哀。其實餘人。亦非不施。故也。
△三釋園字。
【疏】西國呼寺為僧伽藍。此云眾園。
【記】西國下。三釋園字。○梵音具云僧伽藍摩。此云
眾園。則僧伽是能住之眾。藍摩是所住之園。斯則
約能要所耳。○寺者。司也。官舍也。以佛法初來。安
鴻臚寺。後置僧舍。便以為名也。
△六眾成就二。初釋標類。二釋舉數。初釋標類。
與大比丘眾。
【疏】六眾。與者。并也及也。大者。名高德著。比丘梵語。
此含三義。故存梵不譯。一怖魔。二乞士。三淨戒。眾
者。理和事和。
【記】疏六眾下。文二。初釋標類。○名高謂遐邇稱譽。
德著。謂行業恢隆。○怖魔者。謂初出家日。飛行夜
叉帽。乃至魔宮聞。故怖也。以一人出家。展轉化度。
損減眷屬故。然出家人。從因至果。三度怖魔。謂出
家時。發菩提心時。成正覺時。前二但怖。後乃興戈。
為佛所摧。莫不降伏。○乞士者。謂上從善友乞法
以練心。下從檀越乞食以資身。故智度論云。何名
比丘。比丘名乞士。清淨活命故名乞士。如經中說。
舍利弗乞食。向壁而䬸。時有梵志女名淨目。來見
舍利弗云。沙門。汝食淨耶。答言食淨。淨目言。沙門
下口食耶。答曰不也。乃至問仰維方等。皆答言不
也。淨目女言。食有四種。我問於汝。汝皆言不。我今
不解汝說。舍利弗言。有出家人。合藥種穀植樹等
不淨活命。名下口食。有觀星宿日月風雨雷電等
不淨活命。名仰口食。有曲媚豪勢通致四方巧言
多求不淨活命。名方口食。有以種種呪術下筭吉
凶不淨活命。名維口食。姊。我不墮是四種不淨食
中。我用清淨乞食活命。淨目因聞是說清淨法食。
歡喜信解。得須陀洹道。如是清淨乞食活命。故名
乞士。○淨戒者。謂比丘二百五十戒。比丘尼五百
戒。有表受無表持。清淨持戒。名為淨戒。○有說五
義。謂如淨命破惡。今以乞士即淨命。淨戒即破惡。
故唯三也。○理和下。梵語僧伽。此云眾和合。謂理
和無違。事和無諍也。
△二釋舉數。
千二百五十人俱。
【疏】千二百五十者。佛初成道。度憍陳如等五人。次
度迦葉三兄弟。兼徒總一千。次度舍利弗目連。各
兼徒一百。次度耶舍長者子等五十人。經舉大數。
故減五人。
【記】千二下。二釋舉數。○佛初成道者。即菩提樹下。
示成正覺也。○憍陳如等者。餘阿溼[鞥-合+(白-日+田)]。摩訶男。婆
提婆敷富那。婆蹉。準本行經說。佛初成道。梵天王
等。請轉法輪。世尊受請作是思惟。諸世間中。誰先
得度。有五仙人昔日與我。有大利益。堪能受我初
轉法輪。復作是念彼等五仙。今在何處。以淨天眼
觀彼五仙。在鹿野苑中。爾時世尊。即向彼園。廣為
說法。外道身心。悉皆伏滅。所著之服。即成三衣。手
執鉢器。鬚髮自落。經於七日。威儀具足。如百夏比
丘。乃至為轉四諦法輪。得阿羅漢果。○迦葉三兄
弟等者。智度論說。爾時第一優樓頻螺迦葉。在火
龍窟為首。教化五百弟子。二那提迦葉。領三百弟
子。在象頭山修行。三伽耶迦葉領二百弟子。在希
連河曲。共計千人。皆為世尊之所降伏。求索出家。
師徒皆得阿羅漢果。○舍利弗等者。智度論說。摩
伽陀聚落。有婆羅門名檀耶那。而有八子。中有一
子。名優婆低沙。即舍利弗也。復有一婆羅門。產子
名離多。即目連也。是二童子。共為親友。於刪闍耶
外道所出家。二人同心。立其誓願。若復更得勝是
師者。為我等說甘露勝道。必相契悟。爾時世尊。有
一弟子。名曰馬勝。威儀庠序。入城乞食。進止有方。
<pb n="420"/>
舍利弗見已。隨到所止。白言仁者。汝是正師。為是
弟子。馬勝言別有大師。我是弟子。又復問言。汝之
大師。說何法耶。答言。諸法從緣生。諸法從緣滅。如
是滅與生。我師如是說。時舍利弗。聞是語已。即於
是處。遠塵離垢。得法眼淨。歸到所止。為目連說亦
復如是。二人共相領諸弟子。俱詣佛所。求索出家。
佛呼善來。鬚髮自落。袈裟著體。執持應器。成比丘
相。於聲聞眾中。智慧神通。各得第一。是二百眷屬。
悉得出家。即受具戒。乃至得成阿羅漢果。○耶舍
等者。未撿。
大[琮-示+(眉-目+貝)]謹按因果經云。有長者子。名耶舍。有大辯
才。聰明智慧。於中夜分。見空中光明。尋光詣鹿
野苑。見佛三十二相。八十種好。禮佛白言。唯願
世尊。救濟於我。佛言。色受想行識。無常苦空無
我。汝知否。答言實是。聞是語已。得法眼淨。成阿
羅漢。願求出家。佛言善來比丘。即成沙門。又有
耶舍朋類五十長者子。聞耶舍出家。共詣佛所。
願求出家。佛言。色受想行識。無常苦空無我。汝
知否。聞已漏盡意解。佛言善來比丘即成沙門。
是時始有五十六阿羅漢。佛告比丘。汝等堪為
世間作無上福田。宜各遊方教化。以慈悲心。度
諸眾生。○又按如來應化錄。最初度五人。次耶
舍五十人。俱在鹿野苑。次於石室降火龍。度三
迦葉一千人。然後詣王舍城。受頻婆娑羅王請。
住竹園。舍利弗目連。詣竹園見佛得度。各一百
弟子。是為千二百五十人也。舉成數。不言五人。
【疏】此常隨眾。故偏列數非無餘眾。文隱顯耳。
【記】此常隨等者。以此諸人。先並事外。艱苦累劫。一
無所證。纔遇見佛。便得上果。感佛恩深故常隨也。
然具四眾及龍天等。今但顯一隱餘。流通分中自
見。
【疏】俱者。一時一處。
【記】俱者下。前則標指。約主望眾。故言與。此則都結。
主眾通論。首末相望。事不異也。
△二發起序二。初敘意。二隨釋。初敘意。
【疏】二發起序者。謂乞食威儀。離於邪命。是為持戒。
戒能資定。定能發慧。故以戒定。發起般若正宗。
【記】二發起下。二。初敘意。○戒能下。以戒是防非止
惡義。定是寂靜不動義。慧是明照揀擇義。但能防
非。心即不動。心若不動。慧乃分明。世出世法。無不
鑒照。其猶海中欲現萬象。必要水清。欲求清水。無
過水靜。欲得水靜。勿令起波。止波如戒。水靜如定。
水清如慧。所現萬像。如一切法。喻中則水若不起
波則水靜。水靜則水清。水清則現萬像。法中則心
不起非則心寂。心寂則照知萬法。法上但惟一心。
喻上但唯一水。法喻相對。義則昭然。故經云。尸羅
不清淨。三昧不現前。此則戒資定也。圓覺云。一切
諸菩薩。無閡清淨慧。皆依禪定生。此則定發慧也。
△二隨釋二。初戒。二定。初戒二。初標科。二列釋。
初標科。
【疏】文二。初戒。分七節釋。
【記】疏戒中七節。如疏。
△二列釋七。初釋化主。二釋化時。三釋化儀。四釋
化處。五釋化事。六釋化等。七釋化終。初釋化主。
爾時世尊。
【疏】一化主。成實論說具上九號。為物欽重。故曰世
尊。天上人間共所尊故。
【記】一化主。○具上九號者。以佛有十號。世尊當第
十。故云具上九號。○十號者。一如來。二應供。三正
徧知。四明行足。五善逝世間解。六無上士。七調御
丈夫。八天人師。九佛。十世尊。
△二釋化時。
食時。
<pb n="421"/>
【疏】二化時。食時。辰時。當日初分。求乞易得。不惱自
他。乞已歸園。正當巳時。如常齋法。
【記】二化時。○當日初分者。謂一日夜十二時總成
四分。一初分。即寅卯辰。諸天食時。二中分。即巳午
未。人法食時。三晡分。即申酉戌。神鬼食時。四夜分。
即亥子丑。畜生食時。今言辰時。即初分之後際也。
唐周二譯。皆言日初分。斯則時勝也。○此時則乞
求不難。以太早太遲。皆難得故。○若非時乞食。欲
施即無。不施又愧。便成惱他。乞之不得。亡䬸又饑。
是惱自也。
△三釋化儀。
著衣。持鉢。
【疏】三化儀。著僧伽棃衣。持四天王所獻鉢。
記三化儀下。謂佛有三衣。一安陀會。即五條。名下
品衣。亦名行道作務儭身等衣。二[鬱-山+止]多羅僧。即七
條。名中品衣。亦名入眾說法衣。三僧伽棃。即九條
乃至二十五條。名上品衣。亦名福田衣。製像水田。
見生福故。入王城聚落。即著此衣。今以入城乞食。
故著也。○天王鉢者。梵語鉢多羅。此云應量器。是
過去維衛佛鉢。入涅槃後。龍王將在宮中供養。釋
迦成道。龍王送至海水上。四天王欲取。化為四鉢。
各得一鉢。以奉如來。如來受已。重疊四鉢。在於左
手。以左手按。合成一鉢。此是紺琉璃石缽。持用乞
食也。○佛出行化須著衣持缽者。為離苦樂二邊
故。諸在家者。好尚錦綺華潔。衣服寶器。增長放逸。
太著樂邊。出家外道。苦行尼乾。躶形手捧飯食。致
招訶醜。太著苦邊。佛處中行。故著衣持鉢也。
△四釋化處。
入舍衛大城。
【疏】四化處。園在城東南五六里。自外之內為入。處
廣人多曰大。
【記】四化處者。園是所住處。國是所化處。之。往也。今
行化故。出祗園。入舍衛也。○處廣等者。準西域記
國周六十餘里。內城周二十里。故云處廣。智度論
云。居家九億。故曰人多。
△五釋化事二。初正釋。二通難。初正釋。
乞食。
【疏】五化事。佛為欲顯頭陀功德。令放逸者慙愧。以
同事攝。故自乞食。
【記】五化事者。此釋經中乞食兩字。○頭陀下。或曰。
佛為教主。何須乞食。故疏釋也。○頭陀。此云抖擻。
抖擻煩惱故。然頭陀有十二種事。謂常乞食。阿蘭
若。乃至樹下坐。露地塚間坐等。今則一也。若行此
事。獲大功德。佛現斯軌。令人效之。頭陀既獲功德。
放逸足明尤過。世尊尚自乞食。餘人豈合懈怠。慚
耻愧悚。自然行之。同事攝者。則四攝法之一也。○
又佛自乞食。準纓絡經說有十意。一止苦故。謂盲
得見。二得樂故。謂一瞻一禮。生無量福。三除慢。故
謂眾生見之不生我慢。四滿缽願故。富欲施多。缽
則為空。貧欲施少。鉢則為滿。五鬼神供養故。六障
閡者見佛故。老病貧賤。悉皆得見佛也。七示天王
所獻鉢故。八作軌模故。九絕誹謗故。十令弟子不
畜八不淨物故。有此十意。故自乞食。
△二通難。
【疏】瓔珞女經說。化佛身如全段金剛。無生熟二藏。
今所乞者。利益他故。故淨名云。為不食故。應受彼
食。
【記】瓔珞女下通難。○前引經難。○今所下。釋通。○
淨名下。但證上乞食不食之義。
△六釋化等。
於其城中。次第乞已。
【疏】六化等。一由內證平等理。外不見貧富相。二心
離貪慢。慈無偏利。三表威德。不懼惡象沽酒婬女
<pb n="422"/>
等家。四息凡夫猜嫌。五破二乘分別。
【記】六化等者。此釋經中於其城中次第乞已也。○
內證平等者。如理見故。○心離貪慢等者。不貪富
好。不慢貧拙。平等修乞。故云慈無偏利也。○表威
德等者。謂佛制小乘律。不許入惡象家。恐被損害。
不許入婬女沽酒家。恐生染心。佛入者。表威德勝
也。○息凡夫等者。謂恐憎此愛彼故。○破二乘分
別者。謂迦葉捨富從貧乞。意令生福。須菩提捨貧
從富乞。不欲惱他。（云云）。二人所見。互有是非。如來
異此。是非一貫也。○然上五中。初大智。二大悲。三
顯德。四息凡。五破小。
△七釋化終三。初會句義。二通伏難。三顯齋儀。
初會句義。
還至本處。
【疏】七化終。然已字。義屬下句。文連上句。飯食字。義
屬上句。文連下句。若廣其文。令當句中備者。應云。
次第乞已。還至本處飯食。飯食訖。收衣鉢。
【記】七化終。○然已等者。和會字之句義也。今讀則
從文。釋則從義。○若廣下。權加數字。顯文義兼暢
也。○飯。即喫也。論語云。飯疏食。
△二通伏難。
【疏】佛若不食。他福不滿。
【記】佛若下。通伏難。應先難云。前引纓絡女經言不
食。今經何以言食。故此釋也。○有說。食欲至口。有
威德天在側隱形。接至他方。施作佛事。斯則下現
而食。非真食也。由是。彼此皆不相違。
△三顯齋儀。
【疏】寶雲經說。隨所乞得。分為四分。一擬與同梵行。
二擬施貧病乞人。三水陸眾生。四自食。十二頭陀
經。唯說三分。除梵行。
【記】寶雲下。顯齋儀也。○此四事中。前二云擬。後二
不云者。以梵行貧病。來則與之。不來自食。後二不
然。故不云耳。○十二頭陀經除梵行者。以自乞故。
故不分之。
△二定二。初正解此文。二通前表法。初正解此文
二。初標科。二列釋。初標科。
【疏】二定。分三節釋。
【記】疏定者。於中三節。如疏（云云）。
△二列釋三。初併資緣。二淨身業。三正入定。初
併資緣。
飯食訖。收衣鉢。
【疏】一併資緣。將欲入定。須息攀緣。衣鉢不收。心有
勞慮。故佛示現。為後軌也。即收大衣。著七條。
【記】疏併資緣者。此釋經中收衣鉢也。○飯食兩字。
如前所解。○訖。了畢也。○須併資緣者。以修定時。
具於五緣。謂閑居處靜。息謂緣務等。○佛雖至聖。
諸習都無。實於衣鉢。不生勞慮。若不併除。後人倣
效。無由得定。以佛是教主。凡有所作。人皆效學。故
云示現為後軌也。
△二淨身業。
洗足已。
【疏】二淨身業阿含經說。佛行離地四指。蓮華承足。
今示現洗者。順世。表法。為後軌也。
【記】疏淨身業等者。此釋經中洗足已三字。○阿含
下。牒難也。又如佛三十二相中。有皮膚塵不染相。
今何用洗耶。○示現下。釋通也。此有三意。○一順
世故。夫人外歸。必恐塵染。故須洗足。佛順亦爾也。
○二表法故。洗去煩惱垢染。顯得清淨法身也。○
三為後軌者。如資緣說。
△三正入定二。初正釋入定。二顯入定意。初正釋
入定二。初正釋。二引證。初正釋。
敷座而坐。
【疏】三正入定。敷座坐禪者。由身端故。心離沉掉。
<pb n="423"/>
【記】疏正入定者。此釋經中敷座而坐也。○沉掉等
者。沉謂昏沉。能引睡眠。障定增故。掉謂掉舉。任運
攀緣。能引散亂。亦障定心。○又於四儀中。以臥則
昏沉。行則掉舉。住則疲倦。唯坐為勝。故不沉掉。○
然昏沉掉舉。葢是凡夫。若據如來。的無此事。今垂
軌則。葢為後人。
△二引證。
【疏】故魏譯云。如常敷座。結加趺坐。端身而住。正念
不動。唐譯云。端身正願。住對面念。
【記】或曰。經中但言敷座。焉知入定耶。故次釋云魏
譯等。則知入定也。○如常敷座等者。謂如來每會
說般若。皆自敷座具。為般若出生諸佛。即是佛母。
表敬般若。故自敷座。已說八會。此當第九。儀軌不
易。故曰如常。○趺謂足背。加謂以一足壓一足。結
即兩足不散。表吉祥故。智論云。見畫加趺坐。魔王
尚驚懼。何況入道人。端身不傾動。又為正觀五種
因緣。是故結加趺座。一由身攝斂。速發輕安。最為
勝故。二由此晏坐。能經時久。不令身速疲極故。三
由此晏坐。是不共法。外道他論。皆無有故。四由此
晏坐。形相端嚴。令他見已。極敬信故。五由此晏坐。
佛佛弟子。共所開許。一切賢聖所稱讚故。正觀五
種因緣。是故應當結加趺坐。○端身住者。不低不
昂。不左右傾側也。○正念者。如理而念。名為正念。
念即念慧。謂離沉掉有無等。不動。謂不動於正念
也。○唐譯下。亦證同上義。正願者。即正念也。若別
說者。願是希欲。謂希欲住對面念。念是所願也。然
在定前。異此則非正願也。○住對面念者。面即是
喻。念即是法。住對兩字通於法喻。今法喻之中。各
闕一事。謂法闕所照理。喻闕能照鏡。鏡對面住。面
則自彰。念對理住。理則自現。法喻闕者。文影略故。
或可不爾。但理觀分明。如面目覩理量即水喻亦
得。
△二顯入定意。
【疏】無著云。顯示唯寂者。於此能覺能說故。
【記】無著下。顯入定意。○先牒難。併緣入定。意在於
何。○於此下。釋通。於此者。論云於法也。能覺者定
通。能說者說通也。意云。定通方得說通。以散心說
法。不能如實。從定發言。必有當也。故下文云。云何
為人演說。不取於相。如如不動。諸經之中。每欲說
法。皆先入定。意皆如此。（云云）。○斯亦示現為後軌
也。若準如來。言念何失。是故論云顯示等也。
△二通前表法二。初約大雲廣辯。二引資聖略明。
初約大雲廣辯三。初標。二釋。三結。初標。
【疏】然大聖現跡。必有所表。
【記】疏然大下。二通前表法釋。二。初約大雲廣辯。三。
初標。○大聖即佛。體周法界曰大。智鑒無昧曰聖。
現跡者。所現之化跡也。所表者。諸佛所為。必不率
爾。皆以事相。表內身心。如說如來藏經。舉身放光。
光中現華。華萎見佛。遂阿難問佛。佛為說之。如華
嚴中。說佛菩薩。說天說雲須彌山大海等。皆有所
表。斯皆事相為能表。法為所表。以不徒然。故云必
也。
△二釋二。初表通序。二表別序。初表通序。
【疏】表本覺之佛。在五蘊之都。覺魔軍本空。名為戰
勝。照心識具德。即是給孤。求法養神。名乞士眾。
【記】疏表本覺下。二釋。二。初表通序。○本覺佛。對化
佛說。五蘊都。對舍衛國。化身佛在舍衛國。表本覺
佛在五蘊城。城中既人物相兼。蘊內亦色心具足。
○覺魔等。對戰勝也。梵音魔羅。此云殺者。能殺行
人慧命故也。然有四種。一天魔。即欲界主。二煩惱
魔。三陰魔。四死魔。今言覺空者。如心經云。照見五
蘊皆空。無無明。乃至亦無老死盡也。照五蘊空。即
破陰魔。無無明盡。破煩惱魔。乃至無老死。即破死
<pb n="424"/>
魔。餘出世法尚空。況天魔耶。○照心識具德者。對
給孤獨也。上迷本覺之父曰孤。下隱妙用之子曰
獨。今照性本具塵沙功德。無所乏少。即給孤獨也。
○求法等。對比丘乞士義也。外則乞食養命。內則
求法資神。
△二表別序。
【疏】覺心既發。寧棄塵勞。將欲徧觀。遂入識藏。心心
數法。次第思惟。即妄而真。皆得法喜。法喜無體。融
合覺心。思惟假緣。亡緣可符真性。觀照是跡。拂跡
返本還源。返本還源。法空心寂。心寂真體。般若朗
然。
【記】覺心下。二表別序。○覺心等者。對入舍衛大城
也。應云。覺心既發。寧棄塵勞。如來出世。寧棄群品。
將欲徧觀。遂入識藏。將欲教化。遂入王城。離城邑
而教化誰人。離心識而觀察何事。○心心數法等
者。對於其城中次第乞已也。乞食不揀貧之與富。
觀察豈擇心所心王。○即妄下二句。對乞得食也。
外化人而得食。內觀法而生喜。○法喜下二句。對
還至本處飯食也。食能資身。法能益心也。○思惟
假緣。對著衣持鉢。亡纔符真。對收衣鉢也。乞食既
須衣鉢。思惟要假因緣。入定既併資緣。契理須忘
念慮。○觀照下二句。對洗足也。若欲安坐。必須洗
去足塵。若欲還源。必須拂除心念。○返本下二句。
對敷座而坐也。法空即敷座。心寂即而坐。敷座方
堪人坐。法空心始得寂。○心寂下二句。對正宗法
也。謂安坐始能說經。心寂方彰妙慧也。
△三結。
【疏】欲談般若正宗。如是示現發起。
【記】疏欲談下。三結也。
△二引資聖略明二。初正明。二引證。初正明。
【疏】資聖云。夫身有二。一偽二真。五蘊偽體。假衣食
以生育。法身無相。因般若以照成。群生保偽遺真。
諸佛養真棄偽。群生既迷真而取偽。我乃假偽跡
而引真。故託乞食之緣。將施法喜之化。
【記】資聖下。二引資聖略明。即道液法師疏也。今摘
而用之。文不全取。於中二。一正明。○身有二者。通
論生佛也。偽者色身。真即法身。○五蘊等者。謂衣
以外覆。食以內資。生則雖因父母。存即須假衣食。
○法身等者。謂非生因之所生。但了因之所了。由
是色身以食為命。法身以慧為命。○保偽謂執妄
合塵。遺真謂迷理背覺。此皆倒也。○養真謂悟理
合覺。棄偽謂達妄背塵也。○群生下。牒前倒者也。
○我乃下。示現入城乞食以表法也。意令求般若
照成法身。故云引真也。○故託下。都結表法之意。
謂示現乞食意在說法耳。
△二引證。
【疏】故涅槃經云。汝諸比丘。雖行乞食。初未曾乞大
乘法食。
【記】疏涅槃下。二引證。但證法為食義也。
金剛經疏記科會卷第二

<sarticle>金剛經疏記科會卷第三</sarticle>
唐　圭峰大師　疏
宋　長水大師　記
後學雲棲寺沙門大[琮-示+(眉-目+貝)]科會
△二正宗分二。初標列章門。二依章隨釋。初標
列章門。
【疏】第二正宗分。二門分別。初約無著七種義句以
懸判。後依天親門答斷疑以科釋。
【記】正宗中疏二。初標章門。○以一卷經文。二論解
釋。大雲青龍皆二論並行。今即不爾。何者。以無著
配十八住處。天親斷二十七疑。旨趣既殊。科段亦
異。或一疑中有四住五住。或一住中有二疑三疑。
<pb n="425"/>
乍合乍離。連前帶後。以是之故。文涉交加。理則不
必深玄。學者以之難解。今既別釋。庶不相干。傳講
之流。少力多獲耳。
△二依章隨釋二。初約無著七種義句以懸判。二
依天親問答斷疑以科釋。初約無著七種義句以
懸判三。初正示七句。二總指後四。三廣釋第三。
【記】初中三。初正示七句。
△初正示七句二。初牒標。二列釋。初牒標。
【疏】初中。七義句者。
【記】七義句者。論述歸敬偈已。即云。成立七種義句
已。此般若波羅蜜。即得成立。義句。揀文句也。既以
一義為一句。此經共有七義句也。七義句名。疏中
自有。於中。前六顯示菩薩所作究竟。第七顯示成
立此法門故。然此七句之文。教理行果。悉圓滿矣。
於中一二三四。是行也。五。理也。六果也。七。教也。齊
此懸判一科。唯依無著之名記之。
△二列釋七。初種性。二發起。三住處。四對治。五不
失。六地位。七立名。初種性。
【疏】一。種性不斷。謂護念付囑。
【記】疏一種性不斷者。此非凡夫二乘及權教菩薩。
意明佛種性不斷也。○謂護下。指經。便是釋意。謂
以小付大。囑大化小。展轉如是。寧有斷絕。如人父
母。付囑子孫。（云云）。此是空生之本意。故以此事讚
佛。引起問端也。
△二發起。
【疏】二。發起行相。謂申請讚許。
【記】疏二發起行相者。既欲種性不斷。故須發起修
行之相也。○謂申下。指經。其實佇聽亦在此攝。
△三住處。
【疏】三。行所住處。謂十八住。從佛正說。直至經終。是
無相行所住處矣。
【記】疏三行所住處者。既有能發。必有所發也。○十
八住名義。下文廣釋。○從佛下。指經。○是無下。釋
名義。此既相之無相。非一向之無相。略見行玄。為
順本宗。故標無相也。
△四對治。
【疏】四。對治。謂一一住處。皆具邪行。共見正行。二種
對治。
【記】疏四對治中。邪行。即不正行也。但不順佛道。皆
名邪行。○共者。不一義。見者。分別情。正行者。即雜
見之正行。非純正之正行也。○二種對治者。以正
行治邪行。是一對治。以無分別智治分別見。是二
對治。然邪即全治。共中即但治於見。不治正行。如
披砂揀金。而去砂不去金。今經中。但有能治。無所
治也。且如第一住處中。不度眾生為邪行。度眾生
為對治。於度眾生時。見有眾生是所度。見我是能
度。是分別見。度而無度為對治。此理實同時。義分
前後。初住既爾。餘可例知。故論云。行諸住處時。有
二種對治。
△五不失。
【疏】五。不失。謂由對治離增減二邊。不失中道。
【記】疏五不失中。謂由下。明意也。○離增減者。謂執
有為增。執無為減。前墮此二。則失中道。今皆離之。
故得不失也。如經中。即非佛法。是勝義諦。遮增益
邊。是名佛法。是世俗諦。遮損減邊。其餘即非是名。
皆例之也。論最後結云。菩薩離此二邊故。於彼對
治。不復更失。故名不失。
△六地位。
【疏】六。地位。謂由不失中道。成賢聖位。信行地。淨心
地。如來地。
【記】疏六地位中。謂由下。釋。以二邊邪僻。置之不論。
中道乃是大菩提路。故於此中。分立地位。如往帝
都。有三路異。兩邊皆非。中道即正。正路之中。方可
<pb n="426"/>
論於遠近遲速等也。法中亦爾。故經云。一切賢聖
皆以無為法。而有差別。○信行下。分位也。於十八
住中。前十六住是信行地。此當三賢。依信起行。故
名信行。亦名信解。依信起解故。第十七住是淨心
地。此當初地。離分別障。親證真如故。第十八住。從
第二地已去乃至佛位。通名如來地也。○又以諸
家明地位。或廣或略。廣則五十二位。略則泯之全
無。今則均於廣略。去其太甚。說三地五位矣。
△七立名。
【疏】七。立名。謂由前六。智慧堅利。位地濶狹。故名金
剛。
【記】疏七立名中。謂由下。釋。謂約三種法上。立金剛
名。一約般若體用名金剛。此如金剛堅利。二約地
位濶狹名金剛。此如金剛杵形。以信行一僧祗。淨
心只一剎那。佛地二僧祗。如金剛杵。初後濶。中間
狹故。三約文字名金剛。此如畫像也。以詮信行地
七紙餘經。佛地三紙餘文。淨心地五行經。如彼畫
像。亦初後濶。中間狹故。又此三者。法喻之上。皆展
轉而成。喻中。且根本是堅利金剛。因造以成其杵。
因畫以成其像。法中。根本是體用般若。因修以成
其位地。因詮以成其文字也。又此法喻各三事中。
一事即實。餘二皆虗。喻中。堅利金剛是實。杵形畫
像皆虗。法中。體用般若是實。位地文字皆虗。以此
三事。首末相似。故立金剛之名。然前一是佛本意。
餘二是菩薩及古德意也。○由前六等者。於中。前
五堅利。第六濶狹。濶狹之中。含能所詮也。
△二總指後四。
【疏】後四但約第三句中十八住說。無別經文。
【記】疏後四下。二總指後四。○應先問云。第三句內。
說盡經文。未知後四。如何配攝。故此云也。○謂一
一住說對治故。於對治處。顯不失中道故。於不失
中。立位地故。於前六中道。立名故。（云云）。
△三廣釋第三三。初正辯十八住處。二重以八義
相攝。三更約地位配釋。初正辯十八住處二。初牒
標。二列釋。初牒標。
【疏】十八住處者。
【記】疏十八下。三廣釋第三。三。一正辯十八住處。疏
中具列十八住名。略釋其義。兼明對治十二種障。
便指經文。令知科段所屬。○然每住經文。疏但略
標三字五字。緣以經本科段首尾文勢稍重。恐言
涉相濫。故不標最初之字。但取其次異文。亦不結
終齊至何處意在省約耳。向下隨文略敘首末。以
隔前後。
△二列釋十八。初發心住。二波羅蜜相應住。三欲
得色身住。四欲得法身住。五修道無慢住。六不離
佛世住。七願淨佛土住。八成熟眾生住。九遠離外
論住。十觀破色身住。十一給侍如來住。十二遠離
退失住。十三忍苦住。十四離寂靜味住。十五證道
離喜住。十六求佛教授住。十七證道住。十八求佛
地住。初發心住。
【疏】一。發心住。經云應如是降伏其心所有一切等。
【記】一中發心者。謂發廣大第一等四種心也。○經
文從佛告須菩提諸菩薩摩訶薩。應如是降伏其
心。乃至若菩薩有我相人相眾生相壽者相。即非
菩薩。○以大乘菩薩。最初法爾合發是心。故十八
住中。居其第一。
△二波羅蜜相應住。
【疏】二。波羅蜜相應行住。不住色布施等。
【記】二者。經從復次須菩提。於法應無所住行於布
施。乃至須菩提。菩薩但應如所教住。○不住等者。
等有二意。一則等於餘文。如上所引。二則等於餘
義。謂等餘戒等五也。○此則雖是指經。便兼釋義。
則波羅蜜是所應。戒等是能應。能所兩合。故云相
<pb n="427"/>
應。由是。但行施戒等。不能離相。或行離相。不行施
戒等。皆非相應行。直於行施戒等處離相。離相處
行施戒等。方得名為相應行也。
△三欲得色身住。
【疏】三。欲得色身住。可以身相等。
【記】三者。經從須菩提於意云何。可以身相見如來
不。乃至若見諸相非相。即見如來。○問。色身是相。
何以離相求之。答色身之相是影。法身無相是體。
欲得有相色身。須見無相法體。未見法體。不能現
相。是故先令見相無相。方得色相之身耳。此中意
在文外。故論以意科也。
△四欲得法身住。
【疏】四。欲得法身住。法身有二。一言說法身。頗有眾
生等。因言顯理故。二證得法身復有二。一智相。如
來得阿耨等。二福相。若人滿三千等。
【記】四中言說者。經從須菩提白佛言世尊。乃至法
尚應捨。何況非法。○問。法身非言說。何故以言說
為法身耶。故疏釋云因言顯理故。此有二意。一以
言說顯於法身。法身非言說。二文字性離。即是法
身。無別法身耳。○智相者。經從須菩提於意云何。
如來得阿耨菩提耶。乃至一切賢聖。皆以無為法
而有差別。○則以無相無為法為智相也。故起信
云。以智相無可見故。○福相者。經從須菩提於意
云何。若人滿三千大千世界七寶以用布施。乃至
須菩提。所謂佛法者。即非佛法。○斯則以持說此
經。獲無漏福所感微妙色身。名為福相也。然是法
身之福相。福相非法身。依主釋。
△五修道無慢住三。初正示此文。二通敘後段。三
別結對治。初正示此文。
【疏】五。於修道得勝中無慢住須陀洹等。
【記】五於下。文三。初正示此文。○經從須菩提於意
云何。須陀洹能作是念我得須陀洹果不。乃至是
樂阿蘭那行。○得勝者。以小乘四果。勝於四向等
故。對劣彰勝也。此即以小況大也。小人尚猶無過。
君子豈合有[億-音+(天*天)]。由無慢故。方得證果。故經皆言。我
不作是念。我得須陀洹果等。
△二通敘後段。
【疏】從此至十六住。如次對治十二種障。意明欲求
色身法身。須離是障。障盡故。入十七證道住。
【記】從此下。二通敘後段。○意明等者。敘次第之意
也。先問云。前之四住。何不言離障耶。故云也。意云
凡欲修進。先須發心。發心已。則修行。故有第一第
二。發心修行。本求佛果。佛果之內。唯有二身。麤細
之間。先色後法。故有第三第四。前修勝行。恐有慢
心。障入聖位。故說小果以況大乘。今離障。進入十
迴向位也。故從第五。方說離障也。○然此十二障。
每至一住。皆須躡前。以辨來意。如云。雖得無慢。猶
自少聞。故於第六住中。對治少聞障。他皆倣此。以
此諸障。皆在地前。能障見道。非是地上。故云障盡
入證道也。然障是所治。文在經外。住是能治。正是
經文。若相望說之。理則明矣。
△三別結對治。
【疏】今當對治第一慢障。
【記】今當下。三別結對治。○然準五蘊論說。慢有七
九二種。但開合之異。此約入道人說。七者。論云。一
慢。於劣謂勝。於相似謂等。二過慢。於相似謂勝。於
勝謂等。三慢過慢。謂於勝己計勝彼。四邪慢。己實
無德。計己有德。五我慢。謂於五取蘊。計我我所。六
增上慢。謂於勝妙法中。未得謂得。七卑劣慢。於多
分勝。計己少分劣。今所離者。即五六也。以證我空
故。取自果故。
△六不離佛世住。
【疏】六。不離佛世時住。昔在然燈等。離第二少聞障。
<pb n="428"/>
不離佛世。則具多聞。
【記】六者。經從佛告須菩提。於意云何。如來昔在燃
燈佛所。乃至實無所得。○云何離障得成住耶。疏
次云離第下。所離障。不離下。結成住義。於中。上句
成住。下句離障也。若離佛世。不名住處。無佛說法。
則是少聞。便成其障。若不離佛世。乃成住處。常遇
佛說法。則具多聞。便離障也。○然凡是修行。智慧
為本。欲得智慧。必須多聞。故依佛住。離少聞障也。
故經云。多聞增智慧。勤問第一方。○問。若然者。據
今經云。於法實無所得。豈成多聞。答。此是聞而無
聞。得而無得。無得而得。是真得。無聞而聞。是實聞。
故成此住。
△七願淨佛土住。
【疏】七。願淨佛土住。菩薩莊嚴佛土不等。離小攀緣
作念修道障。緣形相土則小。無緣則大。契法界故。
【記】七者。經從須菩提於意云何。菩薩莊嚴佛土不。
乃至應無所住而生其心。○離小下。所離障。攀緣
即是作念。葢一義耳。○緣形等者。意云。若取色聲
等相為土。即有分限。故名小也。以不如法身故。若
不取相。分別不生。心境兩忘。竟何分限。故云大也。
契法下。釋所以也。意令忘懷嚴法性土。不令生心
嚴法相土也。故經云。不應住色等生心。應無所住
而生其心。偈釋云。智習唯識通。如是取淨土。非形
第一體。非嚴莊嚴意。
△八成熟眾生住。
【疏】八。成熟眾生住。人身如須彌等。離捨眾生障。若
見大小。不能濟物。
【記】八者。經從須菩提於意云何。譬如有人。身如須
彌山王。乃至是名大身。○成熟者。即由教化令眾
生成種。根熟有所悟證。○離捨下。所離障。若捨眾
生。即不能教化。故令離障。方成住也。○若見大小
下。反釋所以。意言能濟物者。葢為不見大小也。故
經云。佛說非身。是名大身。豈存大小。若見大小。則
有高下親疎憎愛。心既不等。寧曰大悲。縱使化生
但成愛見。憎者則去。便捨眾生。云何成熟。反此用
意。則物無有遺。遲速之間。皆能成熟。
△九遠離外論住。
【疏】九。遠離隨順外論散亂住。如恒河中所有沙等。
離樂隨外論散亂障。恒沙寶施。不及持經。如何外
學。不修正法。
【記】九者。經從須菩提。如恒河中所有沙。乃至如來
無所說。○離樂下。所離障。然隨順外論。即是散亂
但能遠離。即成住也。即儒墨文筆。除佛教外。皆外
論也。以外論之事。是名利源。既若求名。豈得心無
散亂。況得之則樂。失之則苦。苦之則憂。樂之則溢。
由斯業累。世世沉淪。反推其本。皆由隨順外論耳。
○恒沙下。舉持經福多以責外學。意云。持經者功
德若此而不修行。名利之源。是輪迴苦本。如何隨
順。却乃修學。
△十觀破色身住。
【疏】十。色及眾生身摶取中觀破相應行住。三千世
界所有微塵等。離破影像相中無巧便障。既離散
亂。與定相應。以細末不念二種方便。破麤至細。泯
細至空。則除影像之相想。
【記】十者。經從須菩提於意云何三千大千世界所
有微塵是為多不。乃至是名世界。○色是依報。即
外四大。身是正報。即內五蘊。摶取者。即和合義也。
但秦魏譯異爾。然摶取約法。相應兼人。二事相望。
總有三對。一。內身色蘊。及外器界。但合微塵所成。
名為摶取。見有身器為依正執取等。即是相應。二
受等四蘊。但合心心所法而成。名為摶取。見有苦
樂受等。即是相應。三。色心和合以成此身。名為摶
取。見有心色。即是我人相應。行即遷流造作之義。
<pb n="429"/>
觀破之義。如下所明。○影像相者。謂色心等法。是
法界中之影像。亦可是業識之影像。離破下。所離
障。無巧便者。由無善巧方便。不能破此影像。乃名
為障。若有巧便破之。則成其住也。巧便之相。彰在
次文。○既離下。躡於前住以為方便之本。由無散
亂。則成其定。從定方能發慧。觀而破之。○以細下。
正示二種方便。巧便之相也。然破色具二。破心唯
一。除細末也。以心心所法。不可析破故。麤色顯著。
難忘執情。析至極微。易祛妄念。故須具二。如下文
說。○相想。即心境也。心境兩忘。故云除。
△十一給侍如來住。
【疏】十一。供養給侍如來住。可以三十二相見如來
不等。離福資糧不具障。不以相見。常見法身。名為
給侍。福無邊矣。
【記】十一者。經從須菩提於意云何。可以三十二相
見如來不。乃至是名三十二相。○離福下。所離障。
欲入聖道。須福資糧。如人遠行。豈可空往。佛為至
聖。是福之因。供養給侍。無不獲福。即以此福。為其
資糧。若供養得福。即是住非障。反之則是障非住
也。○不以下。或問。文云不以相見如來。如來尚不
得見。云何給侍耶。故此釋也。此即但以智慧隨順
相應。名為給侍。然非謂棄却相身。別侍無相之佛。
但了相即非相。不生執著。乃曰相應。凡所供養親
近恭敬。皆名給侍。若生執著。不順於理。雖常見佛
不名為見。如下文云。若以色見我。以音聲求我。是
人行邪道。不能見如來。華嚴云。若人百千劫。常隨
於如來。不了真實義。盲瞑不見佛。又如佛昔三月
昇忉利天為母說法。後降閻浮。有蓮華色比丘尼
欲先見佛。化作轉輪王隊仗。往至佛所。佛乃訶之
具陳上事。時須菩提。在於山中。亦欲見佛。尋復思
念。空無相理。是真法身。何用見色相。言已復坐。竟
不往見。於是佛告蓮華色言。須菩提先見我竟。汝
已在後。故知執相迷真。對面千里。虗心體物。天地
一家。故古人云。肝膽雖近。情生則隔。江山雖緬。道
契則隣。是知通達妙理。方真給侍。若斯給侍。是侍
真佛。故所獲福。無有邊際。
△十二遠離退失住。
【疏】十二。遠離利養及疲乏熱惱故不起精進及退
失住。恒河沙身命布施等。離樂味懈怠利養障。恒
沙命施。猶劣受持。豈為一身。躭著利養。身疲心惱
而懈怠耶。
【記】十二者。經從須菩提。若有善男子善女人。以恒
河沙等身布施。乃至是名第一波羅蜜。○離樂下。
是所離障。然障名有所闕略。若取周備。不過住名。
但樂味成障。遠離成住。且約為障起過。有其五重。
一為身求利。二由求利養。令身疲乏。此復有二。一
由放逸。令身疲乏。二求不得。身亦疲乏。三由身疲
故。令心熱惱。四由心熱惱故。不起精進。五由不精
進故。退失功德。○恒沙命施下。釋成對治經苦較
量。意令改革。以見大利故。不求小利。既不求利。身
則不疲。身既不疲。心則不惱。心既不惱。則起精進。
既起精進。則能受持。獲無邊福。故知經意。為治此
障。成其住也。○一身者。一報身也。意云。豈為一報
之身。終日求名求利。求之不足。未始稱情。縱使多
財。死為他物。持經功德無量無邊。盡未來際。用之
不竭。利害若此。人何不然。無常經云。眷屬皆捨去。
財寶任他將。但持自善根。險道充糧食。
△十三忍苦住。
【疏】十三。忍苦住。忍波羅蜜割截身等。離不能忍苦
障。無我等相。累苦能忍。
【記】十三者。經從須菩提。忍辱波羅蜜。乃至如人有
目。日光明照見種種色。○離不下。所離障。此但不
忍為障。忍之成住也。○無我下。出忍之所以也。斯
<pb n="430"/>
有兩意。所謂通別。通則由無我相。雖累遭割截。常
能忍受。別則由無我故忍。由累苦故能忍也。
△十四離寂靜味住。
【疏】十四。離寂靜味住。當來之世。若有人能於此經
受持讀誦等。離智資糧不具障。日三時捨身。一一
沙數。不及信經。如何唯專禪定。耽寂靜味。闕於智
慧。而不持說。
【記】十四者。經從須菩提。當來之世。若有善男子善
女人。能於此經受持讀誦。乃至果報亦不可思議。
○離智下。所離障。若躭寂無智即是障非住。若離
寂修智。即是住非障。○日三時下。指經對治。意云
欲證聖性。非智不階。經苦較量。意在䇿發。此同革
嚴經中訶勸之相。彼云。法性真常離心念。二乘於
此亦能得。不以此故為世尊。但以甚深無閡智。○
然此是對治之別意。故須一向而言。令人捨定修
慧。若據究竟通論。必須定慧等學。涅槃經中說。定
慧不等。不見佛性。無明邪見。自此而生。前第十一
住。便是定門。對治不同。故須然也。修習之者。須兼
行之。
△十五證道離喜住。
【疏】十五。於證道時遠離喜動住。云何住降等。離十
一不自攝障。我能住降。心生喜動。動則不能自攝。
【記】十五者。經從爾時須菩提白佛言世尊。乃至實
無有法發阿耨多羅三藐三菩提者。○離十一下。
所離障。謂動不自攝。則是障非住。若自攝不動。則
是住非障也。論中則云自取障。○我能下。釋。意云
由計我故。遂起降住勝能之心。不覺喜動。故不自
攝。今經既云無一眾生得滅度。無法得菩提則不
計勝能。故能對治也。
△十六求佛教授住。
【疏】十六。求佛教授住。於然燈佛所。有法得菩提不
等。離十二無教授障。欲入初地。須佛教授。故約遇
佛得無所得。而證道矣。
【記】十六經。從須菩提於意云何。如來於然燈佛所。
有法得阿耨多羅三藐三菩提不。乃至是故名一
切法。○離十二下。若無教授。即是障非住。若得教
授。即是住非障。○欲入下。釋成住義。雖三賢位中。
亂修六度。經一無數劫欲入聖道。要佛䇿發。故於
資糧位後。立加行名。其猶鑽火。火欲出時。倍加功
力。遇佛。然燈佛也。得無所得者。即然燈與善慧授
記。當得作佛。號釋迦牟尼。非佛與法。故云無得。○
問。此說善慧得記。進入八地。何故將此配地前耶。
答。欲入初地。須學八地用心。方可得入。若學初地。
竟不能入。如人學射。可知。又將證八地。猶須教授。
欲入見道。豈得不然。○然從第五。至此住中。每住
對治一障。此障障於見道。今則加行位極。對治已
盡。故云而證道矣。
△十七證道住。
【疏】十七。證道住。人身長大等。攝種性智。證徧行真
如。成法報身。故長大矣。
【記】十七者。經從須菩提譬如人身長大。乃至佛說
一切法無我無人無眾生無壽者。○攝種性下。釋
成住義。智體即觀照般若。是能證也。即妙平二智
無分別也。以得此智。生如來家。決定紹佛種故。斯
則地前加行之智。至於初地。轉受此名。○證徧等
者。體即實相般若。是所證也。以徧在一切法中故。
唯識云。由此真如。二空所顯。無有一法而不在故。
論中則名平等智。然有五種平等因緣。一麤惡平
等。二法無我平等。三斷相應平等。四無希望心平
等。五一切菩薩證道平等。有是五種因緣。故名平
等智。故論云。入證道時。得二種智。一攝種性智。二
平等智也。然所證是理。今云智者。斯有兩意。一準
起信論云。依此法身。說名本覺。二則理智冥合。能
<pb n="431"/>
所不殊。如珠與光。不相捨離。○成法報身者。攝種
性智至果得成報身。平等智至果得成法身。○故
長大者。論即云妙大。妙即報身。以萬行功德所莊
嚴故。大即法身。真如實理。徧一切故。
△十八求佛地住二。初標六種具足。二列六種具
足。初標六種具足。
【疏】十八。上求佛地住。於中復有六種具足。
【記】十八者。自此已下。皆求佛地。於中復有六種具
足。具足者。圓滿義。謂轉捨二障。轉得菩提涅槃。攝
轉具足也。
△二列六種具足六。初國土具足。二無上見智淨
具足。三無上福具足。四無上身具足。五無上語具
足。六無上心具足。
【記】既證聖性。生如來家。須示佛果功德。令其欣趣。
然其果德雖多。以要言之。不出依正二報。二報之
內。先明所依。若無所依。能依何立。正報之內。不踰
福智。智引福故。先智後福。然後別顯三業。依次所
明。
△初國土具足。
【疏】一。國土淨具足。我當莊嚴佛土等。此教二地已
上諸大菩薩。
【記】一。經從須菩提。若菩薩作是言。我當莊嚴佛土。
是不名菩薩。乃至若菩薩通達無我法者。如來說
名真是菩薩。○此教下指位。即從二地至於等覺。
當修道位。謂莊嚴之時。離能所相。名之為淨。稱周
法界。故云具足。故經云。通達無我法者。如來說名
真是菩薩。
△二無上見智淨具足。
【疏】二。無上見智淨具足。有肉眼不等。此下皆唯佛
果。故云無上。無上之言。貫通下四。
【記】二者。經從須菩提於意云何。如來有肉眼不。乃
至未來心不可得。○見淨者。即五眼也。見即無見。
名之為淨。無所不見。名為具足。○智淨者。即悉知
諸心等。知即無知。名之為淨。無所不知。名為具足。
以智見不別。故當一處。○此下等。即指位。揀非修
道。即無學位也。○下之四段。皆合有無上之言。故
云貫通下四。
△三無上福具足。
【疏】三。福自在具足。若人滿三千界七寶等。
【記】三者。經從須菩提於意云何。若人滿三千大千
世界七寶。以用布施。乃至以福德無故。如來說得
福德多。○問。前已頻說施福。與此何別。答。前所說
者。皆是較量不及受持之福。今此說者。乃是無住
稱性之福。非能較量。故不同也。○問。佛是果。布施
是因。云何果中即說因行。答。凡是果德。皆彼因成
舉彼無住之因。以彰稱性之福也。○言自在者。揀
有漏之福不自在也。○若準論中。此與智淨合為
一段。意明福智不相離故。則於身中開之為二。謂
色身具足。亦盈六數。今則合後開前者。意云。福之
與智。迢然不同。配攝因果。五六有異。異須開也。相
之與好。同是一身。兼對下語意以成三業。故須合
也。
△四無上身具足。
【疏】四。身具足。佛可以具足色身等。
【記】四者。經從須菩提於意云何。佛可以具足色身
見不。乃至是名諸相具足。○此明如來真應具足。
如經云即非具足色身。明真身也。是名具足色身。
明應身也。即非諸相具足。明真身也。是名諸相具
足。明應身也。
△五無上語具足。
【疏】五語具足。汝勿謂如來說法等。
【記】五者。經從須菩提。汝勿謂如來作是念。我當有
所說法。乃至是名說法。○說而無說。無說之說。是
<pb n="432"/>
真說法。○具足者。無法可說無所不說是名說法。
△六無上心具足。
【疏】六。心具足。佛得阿耨菩提。為無所得耶。乃至應
作如是觀。
【記】六者。然於心中。復有六種。一念處。二正覺。三施
設大利益。四攝取法身。五不住生死涅槃。六行住
淨。化度眾生。大悲為本。故先明念處。自未成佛焉
能度他。故次明正覺。自利既滿。即合利他。故次明
施設大利益。猶恐滯相。故次明攝取法身。又恐住
空有。故次明不住生死涅槃。又恐執施化跡。故次
明行住淨也。以此六義。別對經文。廣如彼論。避煩
不敘。
△二重以八義相攝二。初標。二配。初標。
【疏】又十八住。略為八種。亦得滿足。
【記】又十下。二重以八義相攝。
△二配二。初以六攝十八。二以二攝十八。初以六
攝十八四。初以二攝二。二以一攝二。三以一攝十
二。四以二攝二。初以二攝二。
【疏】一。攝住處二。波羅蜜淨住處。一二次配。
【記】一者。○是籠羅包納之義。即以普度眾生。現無
違反。是故配同第一發心住也。○二者。淨與相應。
葢一義耳。是故配同第二住也。
△二以一攝二。
【疏】三。欲住處攝三及四。
【記】三者。雖三色四法。皆是欲得。由此配同三四二
住也。
△三以一攝十二。
【疏】四。離障礙住處。即前十二障也。從五至十六。
【記】四者。可知。
△四以二攝二。
【疏】五。淨心住處。六。究竟住處。上二次配十七十八。
【記】五者。正當淨心地。故同此住。○六者。正當究竟
位。故同此住。○雖通修道。就多故說。
△二以二攝十八。
【疏】七。廣大住處。八。甚深住處。上二各攝十八住處。
一一住中。皆深皆廣。
【記】一一下。明各攝義。如第一住中。普度四生。廣也。
令入無餘涅槃深也。實無眾生得滅度者。廣也。菩
薩無我人等相者。深也。初住既爾。餘則例知。若五
百生忍。廣也。並無我人。深也。○若細言之。前以六
住攝十八住。後以二住攝十八住。皆得滿足。
△三更約地位配釋二。初標。二配。初標。
【疏】十八住文。配位地者。
【記】十八住文下。三更約地位配釋。○然諸教中。所
說地位。或有或無。如楞伽經云。十地即為初。二地
即為入。乃至無所有何地。此明無也。仁王纓絡等
經。即是說地位。是明有也。然此有無。皆隨機說也。
若華嚴。行布萬差。圓融一際。有無無閡。斯則稱性
之說卷。然依華嚴有無無閡。方為了義。以約法即
無。約人即有。人法既不相離。有無故合均齊。然其
行人。念念須冥佛境。反窮果海。自然階降不同。若
預等級用心。畢竟障於證入。故華嚴疏云。修則頓
修。位分因果。況此經宗無相。豈合列位淺深。但約
情惑漸薄而位地轉高。義相稍同。故略配攝也。
△二配三。初配資糧。二配加行。三配三道。初配資
糧三。初十住。二十行。三十迴向。初十住。
【疏】第一。十住。
【記】第一十住者。十住。謂第一發心住。二治地。三修
行。四生貴。五方便具足。六正心。七不退。八童真。九
法王子。十灌頂。○今配十住者。與彼初住名同。故
配之也。○問。此但云一。如何配十。答。以初攝後故。
○問。何故不言十信位耶。答。亦攝入十住位中也。
以前之十住。通名信行地故。亦同華嚴合前開後
<pb n="433"/>
也。故發心一住。前攝十信。後攝餘九耳。
△二十行三。初前六。二第七。三後三。初前六。
【疏】第二十行中前六。
【記】第二十行等者。十行。即一歡喜行。二饒益。三無
瞋恨。四無盡。五離癡亂。六善現。七無著。八尊重。九
善法。十真實。○前六者。十中前六行也。以配此中
第二住處。以此住處。說六度故。即布施配歡喜行。
持戒配饒益行忍辱配無嗔恨行。精進配無盡行。
禪定配離癡亂行。智慧配善現行。心離分別。善巧
示現故。
△二第七。
【疏】三第七行。
【記】三第七行者。不以相見如來。即無著也。
△三後三。
【疏】四。後三行。
【記】四後三行者。配第四住中三種法身。○謂言說
法身。配尊重行。於佛言教。生尊重故。○智相法身。
配善法行。以真如無為。是真善法故。○福相法身
配真實行。以持經之福無漏真實故。
△三十迴向。
【疏】五至十四。如次配十迴向。
【記】五至十四配十迴向者。一救獲一切眾生離眾
生相迴向。二不壞。三等一切佛。四至一切處。五無
盡功德藏。六隨順堅固善根。七等心隨順一切眾
生。八真如相。九無縛無著解脫。十法界無量。○五
配第一。離慢即是離眾生相也。○六配第二。遇佛
多聞。信解行等不壞。○七配第三。諸佛離相。既不
住色。即等佛也。○八配第四。既見大身非身。是真
如際。方至一切處。○九配第五。不隨外論。受持此
經。即得無盡功德。○十配第六。觀破五蘊。與定相
應。善根堅固。○十一配第七。既不取相即於眾生
等隨順之。○十二配第八。經云。離一切相。即名諸
佛。即真如相也。○十三配第九。割截不瞋。即無縛
無著也。○十四配第十。經云無有邊不可思議功
德。即是法界功德也。
△二配加行二。初前二位。二後二位。
【記】十五煖等者。配四加行位也。○然此四位。由三
賢菩薩。已經一無數劫。修集福智資糧。為入見道。
故復加行。○煖頂二位以四尋伺觀。觀所取名等
四法。假有實無。即所取空。○忍世第一。以四如實
智。通觀能所名等皆空。然忍有三品。謂下中上。下
品即所取空。中品順能取空。上品印能取空。世第
一二空俱印。然皆滯相。未能證實。故唯識云。現前
立少物。謂是唯識性。以有所得故。非實住唯識。
△初前二位。
【疏】十五。煖頂。
【記】若配經文。即十五住經云。實無有法發阿耨菩
提心者。以菩提能發所取。既言實無。即所取空。當
煖頂二位。
△二後二位。
【疏】十六。忍世第一。
【記】十六住中云經。佛於然燈佛所。不得菩提。是印
所取空。當下品忍。○次云如來者即諸法如義。即
順能取空。然猶未說後時不得。即知未能印持。故
當中品忍。○次云實無有法佛得阿耨菩提。此明
後時畢竟不得。即印能取空。當上品忍。○次云如
來所得法此法無實無虗。乃至即非一切法。即雙
印二空。當世第一位也。
△三配三道二。初前一道。二後二道。初前一道。
【疏】十七。初地。
【記】十七初地者。如前疏云攝種性智證徧行真如
等。故當初地。
△二後二道。
<pb n="434"/>
【疏】十八。從二地乃至佛地。
【記】十八等者。於中合有二。○謂此住中。初國土淨
具足。當修道位。故前疏云。此教二地已上諸大菩
薩。○從無上見智淨具足已下。皆究竟位。故前疏
云。此下皆唯佛果也。
【記】是則十八住中。前十四資糧。十五十六加行。十
七見道。十八中初一具足修道。餘即無學道也。
【記】懸判竟。

金剛經疏記科會卷第三

<sarticle>金剛經疏記科會卷第四</sarticle>
唐　圭峰大師　疏
宋　長水大師　記
後學雲棲寺沙門大[琮-示+(眉-目+貝)]科會
△二依天親問答斷疑以科釋二。初牒章分文。二
依章正釋。初牒章分文。
【疏】第二。依天親問答斷疑以科釋。總分四段。
【記】第二下。二。初牒章分文。
△二依章正釋四。初善現申請。二如來讚許。三善
現佇聞。四如來正說。初善現申請二。初整儀讚佛。
二正發問端。初整儀讚佛二。初釋請人。二釋請儀。
初釋請人。
時長老須菩提。
【疏】初善現申請。二。初整儀讚佛。
【記】二依章正釋。四。初善現申請。二。一整儀讚佛。疏
二。初釋請人。從初至恭敬。即是整儀。餘皆讚佛也。
○經時者。即如來食已敷座而坐時也。
【疏】長老者。德長年老。唐譯云具壽。壽即是命。魏譯
云慧命。以慧為命。
【記】德長年老者。謂德高曰長。年多曰老也。○唐譯
下。證年老。○魏譯下。證德長。智慧超倫。即是德長
義也。○然以慧為命者。約喻顯法也。謂人身以命
為本。佛法以慧為本。命盡則六根俱廢。慧喪則萬
行不成。（云云）。○此約別義釋長老也。若通意者。但
有德業。便名長老。如云先生。未必年老矣。
【疏】須菩提。有三義譯。謂善吉。善現。空生。生時室空。
解空之善瑞現。矣相師占。云唯善唯吉。
【記】須菩提者。亦云蘇補底。但梵音楚夏耳。○善吉
下。從末倒標。生時下。據本順釋。○西域記云。是東
方青龍陀佛。影響釋迦之會。示跡聲聞。發揚空理。
十方諸佛。法皆爾也。
△二釋請儀二。初正釋經文。二別解菩薩。初正釋
經文二。初釋整儀。二釋讚佛。初釋整儀。
在大眾中。即從座起。偏袒右肩。右膝著地。合掌恭敬
而白佛言。
【疏】從座起下。皆整理威儀修敬之相。
【記】從座下。二釋請儀。二。初正釋經文。○皆整儀者。
疏雖通明。經須別釋。○從座起者。師資之道。尊卑
頗殊。欲有諮詢。不可坐問。此同曾子避席對夫子
也。孝經中。夫子問曾子曰。先王有至德要道以順
天下。民用和穆。上下無怨。汝知之乎。曾子避席曰
參不敏。何足以知之。雖彼答此問。而致敬是同也。
○偏袒右肩。是彼方儀則。此土非儀也。欲問如來。
故須偏袒。○右膝下。右則為順。膝能迴屈。表順理
心也。著地。即示卑之相也。膝表智。地表理。○合掌。
即表冥心。掌合不執外物。心冥覺不異緣。欲問實
相法門。故須用心如此。○恭敬者。總結也。起座袒
肩跪膝合掌。莫非恭敬故爾。○亦可配於三業。謂
座起袒肩合掌等。身業也。恭敬即意業也。白佛言
下。即口業也。
△二釋讚佛。
希有世尊。如來善護念諸菩薩。善付囑諸菩薩。
<pb n="435"/>
【疏】希有者。世所無故。
【記】希有下。疏且總明。具有四種。○一。時希有。曠劫
難逢。然今賢劫之中。正當住劫。就住劫中。有二十
增減。今即第九減劫中。人壽二萬歲時。迦葉如來
出世。百年劫一年。至人壽百歲時。釋迦如來出世。
減後此劫已盡。至第十劫。展轉却增。至八萬四千
歲。又百年減一年。至人壽八萬歲時。彌勒佛出世。
望過去未來二佛。相去一千一百萬餘年。中間更
無。故云希有也。故法華云。諸佛與出世。懸遠值遇
難。○二。處希有。三千界中。唯有一佛。百億四天下。
百億須彌山。百億日月。百億六欲。百億梵世。其中
唯有一佛。此方而現也。○三。德希有。福慧超絕。勝
無上故。故法華云。我所得智慧。微妙最第一。又云。
如其所得法。定慧力莊嚴。以此度眾生。自證無上
道。然佛功德。不可稱說盡其邊際。故華嚴云。剎塵
心念可數知。大海中水可飲盡。虗空可量風可繫。
無能盡說佛功德。○四。事希有。用大慈悲。極巧方
便。現多種身相。演無量法門。隨眾生根。皆利益故。
○今所歎者。意則雖通。義當歎事。以下標云善護
念等。
【疏】如來者。從如而來。
【記】如來者。真化不同。○真佛名如來者。迷時。背覺
合塵。名如去悟了。背塵合覺。名如來。如即真如。來
去即隨緣也。○化佛名如來者。從真如起。來成正
覺。而化眾生。○今當後者。故云從如而來。
【疏】論云。善護念者。依根熟菩薩說。謂與智慧力。令
成就佛法。與教化力。令攝受眾生。
【記】根熟者。三賢已上菩薩。信根成熟。永無退轉也。
○智慧力。即無分別智。○成就佛法。即隨其分位。
令證真如。乃於一法。令達百千萬法明門等。斯則
自利行也。○教化力。即後得智。○攝受眾生。即隨
其分位。令於百千萬億等世界中教化眾生。斯則
利他行也。
【疏】善付囑者。依根未熟菩薩說。懼其退失。付授智
者。付者將小付大。囑者囑大化小。
【記】根未熟者。十信菩薩也。○以此位人。六度亂修。
心如輕毛。故云懼其退失。○以信根未成。遇緣恐
退。故須付囑智者。令其教化。使不退也。○將小下。
將小菩薩付大菩薩。囑大菩薩化小菩薩也。此如
父母遺囑子孫。（云云）。
△二別解菩薩。
【疏】菩提薩埵。此云覺有情。三釋。一約境。所求所度。
二約心。有覺悟之智。餘情慮之識。三約能所。所求
能求。三皆如次配覺及有情。
【記】菩提下。二別解菩薩。○菩薩梵音。言猶不足。具
云菩提薩埵。此云覺有情。以時人不貴唐言。故存
梵語。秦地好略。又削提埵二字。但云菩薩。○約境
所求是覺。所度是有情。然約人有四句。謂二乘有
求無度。諸佛有度無求。菩薩亦求亦度。凡夫無求
無度。○約心者亦四句。諸佛有覺無情。凡夫有情
無覺。菩薩有情有覺。二乘入無餘依界無情無覺。
○約能所者。所求是覺。能求是有情。○三皆下。皆
上句是覺。下句是有情。○然此三義之中。初約悲
智。次約真妄。三約人法。菩薩之義。不踰此三。未必
寶冠天衣方是菩薩。
△二正發問端二。初釋當機。二釋正問。初釋當機。
世尊。善男子善女人。發阿耨多羅三藐三菩提心。
【疏】二正發問端。曲分二。初釋當機。
【記】二中。疏曲分下。二。初釋當機。以發心者方是當
機。
【疏】華嚴云。忘失菩提心。修諸善業。魔所攝持。
【記】華嚴下。引證。○此有兩意。○初云。有人先曾發
心。後時忘失。尚非其器。況全不發心者。何以故。魔
<pb n="436"/>
所攝持故。○後意即云。眾生發心後時忘失者。葢
為不解住修降伏耳。故今所問。免使遺忘。○前揀
其機。後防其退。有茲兩意。故用彼經。○所以善財
童子。每遇善友。皆啟云。我已先發阿耨多羅三藐
三菩提心。而未知云何學菩薩行。修菩薩道。○意
明發心方是修行之器。
【疏】阿耨多羅三藐三菩提。此云無上正徧正覺。
【記】阿耨下。先翻名。
【疏】謂正智徧智。覺知真俗。不偏不邪。
【記】謂正智下。釋義。○上正字。且對徧字以分二智。
下正字。即明二智所覺不偏不邪。即以正智覺真。
徧知覺俗。皆不偏邪。故云正覺。以二乘偏覺。凡夫
邪覺。今揀此二。故不偏邪。謂如理而知。如事而知
故也。○然此二智。亦名如理如量。根本後得。真俗。
權實。等。
【記】又準智度論說。從因至果。有五種菩提。○一發
心菩提。即十信是。二伏心菩提。即三賢是。三明心
菩提。即初地至七地是。四出到菩提。八九十地是。
五無上菩提。即如來地是。○今約能發心。即當第
一。約所發。即第五能所合論。貫通初後也。
△二釋正問三。初釋魏本。二會當經。三引論證。
初釋魏本。
【疏】二釋正問。
【疏】魏譯云。應云何住。云何修行。云何降伏其心。
【記】疏二釋正問。三。初釋魏本。○先引文。
【疏】意云。若人發菩提心已。住何境界。修何行業。妄
心若起。云何降伏。
【記】意云下。釋意。○住何境界者。未發心時。住六塵
境。既發心已。誠宜改轍。故云住何境界。○修何下
未發心時。十惡為務。既發心已。不可依前。故云修
何行業。○妄心下。未發心時。妄心起即逐妄。既發
心已。不可隨之。是故問云云何降伏。
【疏】故佛令安住四心。修六度行。於中降心。不令著
相。
【記】故佛下。懸示答意。○意云。昔住六塵之境。今住
四心。昔行十惡。今行六度。昔時著相。今令不著。如
是用心。真實修行。發菩提心。豈忘失耶。
△二會當經。
應云何住。云何降伏其心。
【疏】秦譯略修行者。
【記】秦譯下。會當經。○初難起。
【疏】意云。住道降心即是修行。
【記】意云下。釋。○初二句。標。○意云。雖無修行之文。
含有修行之義。○如起信中。說六八二識。不言第
七。雖即不說。義具足。（云云）。
【疏】謂四心六度。皆名住修降伏。
【記】謂四下。指經釋成。○意云。四心中亦有住修降
義。六度中亦有住修降義。何以故。住謂發心必須
修進。降謂制伏。依住修所明。由是於此不相捨離。
秦什所略。意在於茲。文雖不明。義已具矣。
△三引論證。
【疏】故無著云。住謂欲願。修行謂相應等持。降伏謂
彼心若散。制令還住。
【記】故無著下。三引論證。○住謂欲願者。欲願意起
即是發心也。○修行等者。平等持心。名為等持。等
持即相應。相應即是修行義也。○降伏等者。彼心
即上相應心也。制令還住。即却使相應也。○此即
依住修說降伏義。經論相契。聖旨頗同。故如上說。
理實然矣。
【疏】又十八住中。一一皆以住修降伏釋之。
【記】又十八等者。此是無著論明豎答三問之意也。
○若準天親解經。則明橫答三問。從須菩提但應
如所教住已下。即為別斷疑情。○今明無著。故有
<pb n="437"/>
此說。意云。不唯四心六度之中有住修降伏之義。
其如十八住內。皆有此三。如初住中。度四生入涅
槃。是住義。無生可度。是修義。無我等相。是降伏義。
初住既爾。餘則皆然。
【疏】故知義雖有三。而行是一。
【記】故知下。結。○義三行一者。三義具足。方成一行。
謂空發心降伏。不修行。亦非行。但發心修行。不降
伏。亦非行。空降伏修行。不發心。亦非行。如鼎三足。
如天三光。闕一不可。譯經之妙。厥在茲焉。
△二如來讚許三。初印讚所讚。二勑聽許說。三標
勸將陳。初印讚所讚。
佛言。善哉善哉。須菩提。如汝所說。如來善護念諸菩
薩。善付囑諸菩薩。
【疏】二如來讚許。曲分三。一印讚所讚。
【記】印讚所讚者。印讚須菩提之所讚也。即經云善
哉善哉。是讚也。如汝所說。是印也。如來善護念等。
是所讚也。
【疏】重言善哉。讚美之極。護付能令佛種不斷。是事
必然。故印讚言。如汝所說。
【記】重言等者。善吉所讚。雅契佛心。若不重言。安表
善極。如顏回死。夫子歎之云。天喪予。天喪予。注云
再言者。痛傷之甚也。吉凶雖別。殷勤頗同。○護付
等者。空生發言。言當其事。是故調御。印讚（云云）。
△二勑聽許說。
汝今諦聽。當為汝說。
【疏】二勑聽許說。
【記】勑聽許說者。經云汝今諦聽。勑聽也。當為汝說。
許說也。○諦。謂審實之義。意令審諦真實。用心聽
也。
【疏】無以生滅心行。聽實相法。
【記】無以生滅等者。此乃反用淨名經文。彼云。無以
生滅心行。說實相法。此意云。既不得以生滅心說。
豈得以生滅心聽。說是不生不滅實相之法。云何
以生滅心行之聽之。無以妙饌。置於穢器。
【疏】智論偈云。聽者端視如渴飲。一心入於語義中。
踴躍聞法心悲喜。如是之人可為說。
【記】智論下。釋相。○端視。謂不左顧右盻也。目若別
顧。心則異緣。本欲制心。且令端視。此是用心之方
便也。○渴飲者。喻也。如渴飲水。但恐水竭。無暇別
觀。聽法之者。亦復如是。思冀妙門。無心睥睨。○一
心入語義者。意中現義。方發於言。言中有義。義中
有意。令聽者以耳識聽其言。以意識採其義。尋義
而取意。得意而捨義。苟能得意在懷。何慮失於言
義。心心若此。如瓶注瓶。一覽無遺。可為至妙。故云
一心入於語義中也。○踊躍。即歡賀之貌。即欲聞
法之時也。○悲喜。即聞了之時。悲謂傷昔日不遇。
如下經云。涕淚悲泣。喜謂慶今日之得聞。如鶖子
踊躍歡喜。傷昔慶今。故云悲喜。○如是下。結揀其
機也。意云。若不如是用心。則不可為說。○又真諦
記說。諦聽離三過失。得三功德。謂離散亂輕慢顛
倒。如次生聞思修三慧也。
△三標勸將陳。
善男子。善女人。發阿耨多羅三藐三菩提心。應如是
住。如是降伏其心。
【疏】三標觀將陳。我當為汝。如是如是委細而說。
【記】標觀將陳者。標謂標指。勸謂勸勉。將猶欲也。陳。
記也。○即經云善男子等。標也。應如是等者。勸也
標勸之意。意在欲說。故云將陳。即懸指向下正答
之文是。故疏云我當為汝等也。
△三善現佇聞。
唯然世尊。願樂欲聞。
【疏】唯者。順從之辭。禮對曰唯。野對曰阿。
【記】三中唯者下。如今人稱喏。皆順從之辭也。○老
<pb n="438"/>
子云。唯之與阿。相去幾何。注文如疏。○今則禮對
也。
【疏】十地經云。如渴思冷水。如饑思美食。如病思良
藥。如眾蜂依蜜。我等亦如是。願聞甘露法。
【記】十地等者。釋願聞之相。即華嚴十地品中。諸菩
薩眾。請金剛藏說十地法門之偈。今借用之。○然
前四句。於中約喻。配其三慧。○初句聞慧。聞法不
思。如飲水不味。○次句思慧。若要尋求食味。應須
啖嚼。○第三修慧。修行惑遣。如服藥病除。○後句
即三慧之果。蜂採百華以成蜜。人集萬行以證真。
蜂成蜜已。依蜜而活。人證真已。依真而住。○我等
下。合喻。○最後一句。通喻所聞。
△四如來正說二。初正答所問。二躡跡斷疑。初正
答所問二。初舉總標別以牒問。二約別顯總以答
問。初舉總標別以牒問（疏）四。初正釋經文。二斥他
謬判。三詳定經旨。四牒難釋通。初正釋經文。
佛告須菩提。諸菩薩摩訶薩。應如是降伏其心。
【疏】四如來正說。二。一正答所問。二。初舉總標別以
牒問。此以降伏為總。住修為別也。謂住修之中。皆
有降伏。經意在此。故唯標降伏。
【記】四如來正說二。初正答所問。二。初舉總標別以
牒問。
【記】經諸菩薩摩訶薩者。問。前舉當機。云善男子善
女人。洎今答處。何言菩薩摩訶薩耶。答。大心未發。
即是凡夫。既已發心。即名菩薩。善現標舉。約未發
心時。故云善男子善女人。世尊酬答。約已發心後。
乃言諸菩薩摩訶薩。
【記】疏此以下。四。初正釋經文。以空生問有三種。佛
今牒舉。但言降伏。故此釋也。○前二句。標。○謂住
下。釋。謂度生無我。是住中降伏也。施不住相。是修
中降伏也。由斯義故。降伏為總也。○經意在此者。
在舉降伏而標住修。欲顯文簡義豐。彰平玄妙。始
雖住修。究竟降伏。得意茲深。故但云一也。
△二斥他謬判。
【疏】有科此所標。云舉後攝初者。乃令經文極不穩
暢。理例顛倒。自古言教。秪有以初攝後。未聞以後
攝初。
【記】有科下。二斥他謬判。即大雲疏也。○青龍即云
舉終括始。其義亦同。○乃令下。正斥失。文不穩暢
者。本宜初包後義。如色例於聲等。何忽舉彼攝初。
致使文非穩暢。不穩暢則葢由於科。非經文本意
也。
△三詳定經旨。
【疏】況詳經文。無別答降伏之處。則知降伏在住修
中。皆令離相。是答降伏問也。
【記】況詳下。三詳定經旨。○降伏在住修中者。住中
降伏。即實無度者。修中降伏。即無住布施。無度無
住。便是離相。離相既通住修。故知降伏是總。
△四牒難釋通。
【疏】不別答者。此經宗於離相。離相正是降心。本意
欲明降心。須約住修而顯。住修降心。本不相離。故
無著十八住。皆有住修降心。
【記】不別下。四牒難釋通。○初句牒難。難云。空生既
問有次第。住修降伏宛分。何故經中不與別答。而
寄住修中明耶。○此經下。正通。離相是降心者。如
前所引無度無住等。須約住修顯者。若有發心修
行。斯可說得降心。若無住修。說何降制。斯則只於
住修以降分別妄念。故云本不相離。○無著下。引
證可知。
△二約別顯總以答問二。初答安住降心問。二答
修行降心問。初答安住降心問四。初廣大心。二第
一心。三常心。四不倒心。初廣大心（疏）二。初釋標。二
釋列。初釋標。
<pb n="439"/>
所有一切眾生之類。
【疏】二約別顯總以答問。二。一答安住降心問。四。初
廣大心。文二。初句標。三界普度故。
【記】疏答問中科安住等者。此即安住四心。彌勒偈
云。廣大第一常。其心不類倒。利益深心住。此乘功
德滿。依此科判。故列四心也。
【記】疏初句下。二。初釋標。○三界普度者。釋廣大義。
一切眾生。不越三界。三界普度。方名廣大。若一眾
生不與度者。非廣大也。故經標云所有一切眾生。
即統該也。○梵語僕呼繕那。此云眾生。智度論云。
五蘊和合中生。故云眾生。瑜伽論云。思業為因。卵
胎濕化為緣。五蘊初起。名之為生。○類即流類。即
胎卵等四也。
△二釋列三。初受生差別。二依止差別。三境界差
別。初受生差別二。初釋文。二通難。初釋文。
若卵生。若胎生。若濕生。若化生。
【疏】若卵下。二列。三。一受生差別。天獄化生。鬼通胎
化。人畜各四。諸餘微細水陸地空。不可具分品類。
【記】若卵下。二釋列。三。初中二。初釋文。○稟命之始。
名曰受生。即初起之時也。卵等四異。故云差別。謂
卵㲉中生。胎藏中生。依濕而生。化忽然生。故不同
也。○然三界眾生。不出五道。以四攝五。亦得具足。
故疏次云天獄等化生。斯則從狹之寬明也。○天
獄化生者。天上地獄。唯是化生。最狹也。○鬼通胎
化者。鬼寬也。謂地行羅剎。及鬼子母。皆是胎生。故
有鬼母白目連曰。我晝夜分。各生五百子。隨生自
食。雖盡不飽。故知有胎生鬼也。餘皆化生也。○人
畜各四者。人四者。毗舍佉母。卵生三十二子。胎生
常人。濕即柰女。從菴羅樹濕氣而生。化生即劫初
之人。故俱舍云。二禪福將盡。下生贍部洲。畜具四
者。正法念經云。化生金翅鳥。能食四生龍。乃至濕
生也。然禽獸雖殊。皆畜生道攝。餘獸皆胎。餘鳥皆
卵也。○諸餘微細等者。如華嚴云。盡法界虗空界
十方剎海。所有眾生種種差別。所謂卵生胎生濕
生化生。或有依於地水火風而生住者。或有依空
及諸卉木而生住者。種種生類。種種色身。乃至云
一切天龍八部人非人等。無足四足多足。有色無
色。有想無想。非有想非無想等。以今經中無別說
處。不可構虗而言。故疏結云不可具分品類也。
△二通難。
【疏】卵劣在初者。二釋。一約境。具緣多者為首。二約
心。從本至末為次。
【記】卵劣下。二通難。○應難云。卵生最劣。云何在初。
化生最勝。云何居末。○二釋下。通。○約境等者。謂
卵生必具胎濕化。以未生處胎。胎中必濕。無而忽
有為化。胎生必兼濕化。濕必兼化。化不必兼餘。但
從於無而忽有故。此則前前必具後後。後後不具
前前。故為此次也。○約心從本等者。謂眾生本因
起業。業識即根本無明。與本性和合。能所未分。混
沌如卵。卵即卵㲉。故藥師經云。破無明㲉。竭煩惱
河。無明發業。蘊在藏識為胎。受生為濕。生時從無
而忽有為化。由是義故。故為此次也。
△二依止差別。
若有色。若無色。
【疏】二依止差別。有色四禪。無色四空。
【記】依止差別者。依止即是眾生身。身見依止。依止
義異。故云差別。故疏次云有色無色等。有色即以
色為身。無色即以四蘊為身。又色界有四禪（云云）。
無色有四空（云云）。如是品類不同。故云依止差別。
○問。如有經云。佛涅槃時。無色界天。淚下如雨既
有淚下。云何無色。答所言無色者。無業果色。不無
定果色。故不違也。
△三境界差別。
<pb n="440"/>
若有想。若無想。若非有想非無想。
【疏】三境界差別。功德施云。有想則空識二處。無想
則無所有處。非等則有頂。
【記】境界差別者。雖言境界。意明空等四處。空識二
處者。無色界第一第二天也。無所有處者。第三天
也。非有想非無想者。第四天也。無麤想有細想故。
是三有之頂。故云有頂。○問。下二界皆有色。何故
唯言四禪以為色界。又色界亦有一天名為無想。
云何唯指無所有處為無想耶。答。三界統論。不出
五事。謂欲。色。想。無想。非有想非無想。然非有無想。
即局於有頂一天。色界一天雖名無想。已從多分
通名色界。故但指無所有處為無想。其餘三事。從
空識二處已下乃至欲界相望。有無寬狹不同。謂
欲界具三。色界無欲。無色界唯想。無色無欲。故立
有想之名。色界雖有想。恐濫上名。故立有色之目。
欲界雖兼色想。上已占於二名。揀異彼故。但名欲
界。下下必具於上上。上上不兼於下下。故立名之
本。其在茲焉。如有三人。一人解經律論。一人解經
律。一人唯解律。揀別立號。云云可知。○又欲界。三
欲五妙欲境勝故。色界。細妙色勝故。無色。想心勝
故。由是欲唯欲界。色通二界。想徧三界。無想通上
三界。非有想非無想局上一界。斯則不同功德施
所釋也。
△二第一心（疏）二。初釋文。二通難。初釋文。
我皆令入無餘涅槃而滅度之。
【記】二中。經我者。即發菩提心菩薩所稱。今佛說彼
也。○涅槃者。秦譯滅度。今經上梵下唐。故云而滅
度之。若具足梵音。應云摩訶波利昵嚩喃。此云大
圓寂。今經論中。多言涅槃也。○然準唯識論說。有
四種涅槃。一自性清淨涅槃。凡聖同有。二有餘依。
即由煩惱障。有苦依身故。三無餘依。身出生死。苦
無依故。然小乘以身滅智為無餘。無餘有三。一
煩惱餘。二業餘。三果報餘。大乘則以究竟寶所為
無餘。故智論說。四住地煩惱盡。名有餘依。五住地
煩惱盡。名無餘依。四無住處。悲智相兼。不住生死
涅槃故。
【疏】二第一心。即無住處涅槃。不共二乘。故云第一。
【記】疏即無下。即大乘之無餘。四種之中無住處涅
槃也。謂不住菩薩變易生死。不住二乘斷涅槃。
即真無住處。名為無餘。若小乘無餘。如有情滅減
不別。今不同彼。故云不共二乘。不共者。即非彼四
之第三。則言同而意異也。如法華經云。若得作佛
時。具三十二相。爾時乃可謂。永盡滅無餘。此則二
障都盡。二死永離也。○第一者。結歸偈旨仍釋科
名。意謂若非無住處之無餘。焉得彌勒指為第一
心耶。
△二通難二。初通五性難。二通八難難。初通五性
難二。初難。二通。初難。
【疏】無著云。何故願此。不可得義。
【記】無著下。初二句難。意云。一切眾生。五性差別。云
何皆入無餘涅槃。三分半眾生不得成佛。故云不
可得義。
△二通。
【疏】生所攝故。
【記】生所攝者。答也。此是無著立量。成立皆可度也。
應立量云。三分半眾生是有法。定皆成佛故為宗。
因云生所攝故。同喻一分半眾生。意云涅槃經說。
凡是有心。定當作佛。圓覺經云。有性無性齊成佛
道。此則是可得義。安云不得。
△二通八難難二。初難。二通。初難。
【疏】又云。卵濕無想有頂。則不能云何普入。
【記】又云。卵濕等者。舉難處難也。卵濕則畜生難。無
想有頂即長壽天難。雖舉二處。意兼八難。八難。謂
<pb n="441"/>
三塗。北洲。長壽天。佛前佛後。世智辯聰。無根等。難
意云。難處即不可度。云何皆人。
△二通。
【疏】有三因緣。一。難處生者待時故。二。非難處生未
成熟者成熟之故。三。已成熟者解脫之故。
【記】有三因緣等者。答也。難處待時者。此亦令成其
種也。意云。難處眾生。不可常定。至非難處而度脫
之。若得成種。遲速之間。必須成熟。發廣大心。故合
無遺。非難處者。雖即未度。且令成熟。已熟可知。此
稍同前護付之義也。
△三常心。
如是滅度無量無數無邊眾生。實無眾生得滅度者。
【疏】三常心。一性空故。二同體故。論云。自身滅度。無
異眾生。三本寂故。四無念故。五法界故。
【記】三中疏。一性空者。眾生緣生。緣生無性。故即空
也。○同體者。同一真如性故。故起信論云。謂如實
知一切眾生。反與己身。真如平等。無別異故。○論
云下。引證。此語猶反。應云。眾生滅度。無異自身。寧
於自身。起於他想。○本寂者。相本自盡。不待滅故。
淨名云。一切眾生。即寂滅相。不復更滅。○問。此與
性空何別。答。前但即空。此則本來成佛。成佛即入
涅槃。故云本寂。前淺後深可知。○無念者。有念即
有眾生。如無翳則空華不現。○法界者。一真法界。
平等無差。云何於中。見自他相。故偈云。平等真法
界。佛不度眾生。○此上五義。大雲之文。然於中。一
三約所。二約能所。四唯約能。五該本末也。○大抵
意云。若見眾生有可度者。即生疲勞。不能常度。反
此即常也。又度與不度。其心不二。名之為常也。故
金剛三昧經云。若化眾生。不生於化不生無化。其
化大焉。
△四不倒心。
何以故。須菩提。若菩薩有我相人相眾生相壽者相。
即非菩薩。
【記】四中。經何以故者。徵意云。設所見有眾生可度。
此何遇耶。○次通云。若菩薩有我等相。即非菩薩。
此是反明。意云。是真菩薩。必無我為能度。豈更見
有眾生得滅度耶。
【疏】四不倒心。論云。遠離依止身見眾生等相故。
【記】遠離依止身見眾生等。依止即身見異名。亦名
相續。梵云薩迦耶。此云身見。等於我人壽者也。此
名身見者。以依於身。起此見故。故云依止身見眾
生等相。又身見為本。諸餘見等依此而生故。今皆
遠離。故云等相也。
【疏】無著云。已斷我見。得自行平等相故。信解自他
平等。
【記】已斷等者。內無我。即無自相。無自相即平等。平
等即空義也。○信解等者。以己方人也。由內無自
相。故得外無他相。中有故字。是所以也。既無自他
之相。即自他平等。志公云。以我身空諸法空。千品
萬類悉皆同。
【疏】顯示降伏心中攝散時。眾生想亦不轉。如彼爾
𦦨。
【記】顯示。降伏等者。準無著論。廣大第一當住。常心
當修。不倒當降。安住一段之中。便具三義。今此段
文。正當降義。故云顯示降伏等也。○不轉者。轉即
生起義。意云。我見等不生起也。我不生起。正是降
心義也。○爾炎者。梵語。此云智母。即根本智。能生
後得。故名智母。以根本智。雖內證真理。而無能證
之心。今後得智。雖外度生。而無能度之念。故云如
爾炎也。○如是用意。名不顛倒心。反之即顛倒耳。
△二答修行降心問五。初總標。二別釋。三總結。四
顯益。五結勸。初總標（疏）二。初釋文。二通意。初釋文。
復次須菩提。菩薩於法。應無所住。行於布施。
<pb n="442"/>
【疏】二答修行降心問。五。初總標於法者。統標諸法。
應無下。正明修行。
【記】二答修行五。一總標。○疏於法統標者。謂色聲
等六。通名法故。故魏經云。不住於事。
△二通意二。初問。二答。初問。
【疏】問菩薩萬行。何唯說一。
【記】菩薩萬行者。謂自利利他。事行理行如是等行。
無量無邊。今言萬者。且舉大數。
△二答二。初正釋。二證釋。初正釋。
【疏】答。萬行不出六度。六度總名布施。
【記】總名布施者。謂第一。即資生施。第二第三。即無
畏施。四五六度。皆名法施。
△二證釋二。初引偈證攝。二釋攝所以。初引偈
證攝。
【疏】故偈云。檀義攝於六。資生無畏法。此中一二三。
是名修行住。
【記】偈云下。引偈釋。於中。初二句標。第三句配。第四
句結也。○一二三者。謂一攝一。二攝二。三攝三也。
是則三施為能攝。六度為所攝。
△二釋攝所以。
【疏】無著云。若無精進。疲倦故。不能說法。若無禪定。
即貪信敬利養。染心說法。若無智慧。便顛倒說法。
【記】無著下。攝所以也。前二義顯。法施義隱。故疏明
矣。○然要略明。資生者。資即外財也。無畏者。由持
戒忍辱故。無心害物。設有冤家。亦不讐報也。○若
無精進等者。起信云。於諸善事。心不懈退。立志堅
強。遠離怯弱等。○若無禪定等者。下文云。云何為
人演說不取於相。如如不動。不動即無染義也。擬
心即差。尚名為染。況貪信敬名利等。豈得非愆。○
若無智慧等者。說火濕水熱地動風堅。名為顛倒。
若說事如事。說理如理。則非顛倒。○由是。開一施
為三施。開三施為六度。開六度為萬行。萬行不出
六度。六度不出三施。三施不出一種檀那。是故此
中。唯言布施。
△二別釋（疏）三。初標。二列。三釋。
所謂不住色布施。不住聲香味觸法布施。
【疏】二別釋。
【記】二別釋。
△初標。
【疏】本論但指三事。
【記】疏指三事者。六境雖差。統唯三事。
△二列。
【疏】謂自身。報恩。果報。
【記】謂自下。列。
△三釋二。初標。二釋。初標。
【疏】偈云。自身及報恩。果報斯不著。
【記】偈云下。釋。初二句。標。○斯不著者。斯。此也。不令
著此三事也。
△二釋。
【疏】護存己不施。防求於異事。
【記】次二句。釋。○存己不施者。釋上自身也。為著自
身。不行施故。○求異事者。釋上報恩果報也。此非
菩薩所行正行。故云異事。○報恩。酬過去之恩。果
報。望未來之報。自身不施。義當現在。護亦防也。意
令於此三世事中防護。悉皆不著。即是不住色等
亦施也。
△三總結（疏）二。初正解經文。二指斥謬判。初正解
經文二。初指前論文。二顯今經意。初指前論文。
【疏】三總結。前但指三事。
【記】三中。疏前但下。意云前之三事。收過未盡。不妨
有不著自身。不著果報。不為報恩。而行施者。亦非
無住。
△二顯今經意二。初正解。二引證。初正解。
<pb n="443"/>
須菩提。菩薩應如是布施。不住於相。
【疏】今則心境空有。微細盡袪。
【記】今則下。顯今經意。○心即能緣。境即所緣。有即
雙該心境。及心境所餘。收不盡者。皆有字攝。空者。
即離心境等相也。○問。住境理有所乖。離心此復
何失。答。空有二法。相待立名。有之與空。二俱是相。
隨墮一相。非是常心。是故此令一切皆遣。○微細
盡袪者。不論心境空有。起心動念。則乖法體是故
一切盡令袪遣。直須施時。其心平等。不起分別。方
成無住也。○問。若然者。生心動念。則非無住。且眾
生心行。任運非常。若待相應。畢竟無分。若一向不
施。又不成佛因。若行布施。即墮住相。進退不可。其
事云何。答。欲求菩提。必須行施。初行施時。難頓相
應。要須用心。方便隨順。任運起念。作意遠之。用心
多時。自然任運得與理合。從微至著。漸次相應爾。
如起信說真如。離言說名字。心緣不及。遂致問云。
若如是義者。諸眾生等。云何隨順。而能得入。故答
云。若知一切法。雖念。亦無能念可念。是名隨順。若
離於念。名為得入。（云云）。
△二引證。
【疏】故偈云。遠離取相心。論云。不見施物受者施者。
無著云。不住相想。
【記】偈云下。引證上義故知心境空有等。莫非相也。
○論云下。約離二執三輪。釋上離相。施物是法。施
者受者是人。今皆不見。則離二執。名為二空。二空
皆離。即三輪體空。輪者。喻也。如車輪。內虗方能運
轉。故老子云。當其無。有車之用。三事體空。能招佛
果。三體體實。即墮世間。斯則以無相輪。摧三有相。
超世出世間也。○無著下。但證成上義。相即境也。想
即心也。
△二指斥謬判。
【疏】有人將此結文為答降伏問。非也。前標次釋次
結。皆云無住。都是修行中降伏之義。何忽偏判配
結之文。為答別問。
【記】有人下。指斥謬判。如文。
△四顯益（疏）二。初科釋文意。二別辯喻旨
【記】四顯益經。此亦別斷一疑。應云無住則無福德
疑也。大雲二十七疑。從此便為第一。云無住有福
疑。今則不取為大段疑數。何者緣是答問之中曲
分疑也。故論云。得降伏心故。是以次說布施利益
不住相者施成就故。次後方始文勢云。自此已下
一切修多羅。示現斷生疑心也。疏二。一科釋文意。
△初科釋文意二。初釋徵。二釋釋。初釋徵。
何以故。
【疏】四顯益。初句微者。論云。若離施等相想。云何成
就施福。
【記】若離等者。釋微意也。以魏云不住相想。遂疑云
若存施想。即有施因。以有施因。方有施果。既無施
想。則無施因。因尚不成。果何得立。如放債須起。若
忘誰還。此疑同無記心中行施也。
△二釋釋三。初法說。二喻說。三法合。初法說。
若菩薩不住相布施。其福德不可思量。
【疏】若菩薩下。釋。於中三。初法說。為疑無福。不可思
以斷之。
【記】法中亦爾。不可思量者。以是無相施福。故不可
思量。
△二喻說。
須菩提。於意云何。東方虗空。可思量不。不也世尊。須
菩提。南西北方四維上下虗空。可思量不。不也世尊。
【疏】東方下。喻說。可知。
【記】喻中。東方是眾方之首。是故先明。南西北方。如
次例說。○法喻皆同不可思量。意云。非謂無空。此
空相對。義在合中。
<pb n="444"/>
△三法合。
須菩提。菩薩無住相布施福德。亦復如是不可思量。
【疏】菩薩無住相下。法合。
△二別辨喻旨。
【疏】虗空者。無著云。猶如虗空。有三因緣。一遍一切
處。謂住不住相中福生故。二寬廣高大殊勝故。三
無盡究竟不窮故。
【記】虗空下。二別辨喻旨。○徧一切處者。謂色非色
中。皆有空故。○謂住下。法合也。住不住中。皆有福
故。謂近感十王住中福。遠招菩提不住福。又近得
色身住中福。遠得法身不住福。空雖無相。非謂無
空。福雖不住。非謂無福。○二者。寬廣即橫徧十方。
高即竪窮三際。大即通該橫竪。如上之義。法喻皆
大。殊勝者。喻則三災不壞。法則四相不遷。○三者。
無盡究竟不窮。葢一義耳。然世界有盡。虗空無窮。
有漏有窮。無漏無盡。三種常義。厥在茲焉。○大抵
意云。無住之福。遍滿一切。無住之福。高大殊勝。無
住之福。究竟不窮。猶如虗空。思量不及。以稱法界。
故得如斯。義利昭然。復何所惑。
△五結勸。
須菩提。菩薩但應如所教住。
【疏】五結勸。
【記】五中。經但應如所教住者。問。前令不住。此又令
住。住與不住。何是何非。答。前令不住用心。此令住
於不住。不住而住。即住真空。如鳥不住空。却能住
空。若住於空。即不住空也。故魏經云。但應如是行
於布施。
【記】準此答三問已。便合經終。入流通分。緣空生於
如來答處。生起疑情。所以為斷。斷已又起。展轉滋
多。執盡疑除。終二十七段。由是更有次下經文也。

金剛經疏記科會卷第四

<sarticle>金剛經疏記科會卷第五</sarticle>
唐　圭峰大師　疏
宋　長水大師　記
後學古杭雲棲釋大[琮-示+(眉-目+貝)]科會
△二躡跡斷疑（疏）二。初約論分文。二依論科釋
初約論分文。
【疏】二躡跡斷疑。論云。自此已下。示現斷生疑心。於
中文分二十七斷。
【記】疏二躡跡下。文二。初約論分文。○躡跡斷疑者。
謂躡前語跡。斷彼疑情。經中雖不顯有疑辭。而伏
在文內。故但言斷。而不言起。彌勒頌中。亦同於此。
故偈云。調伏彼事中。遠離取相心。及斷種種疑。亦
防生成心。○示現者二意。一則空生假說云為。二
則指示顯現故。
△二依論科釋（疏分）二十七。初斷求佛行施住相
疑。二斷因果俱深無信疑。三斷無相云何得說疑。
四斷聲聞得果是取疑。五斷釋迦然燈取說疑。六
斷嚴土違於不取疑。七斷受得報身有取疑。八斷
持說未脫苦果疑。九斷能證無體非因疑。十斷如
遍有得無得疑。十一斷住修降伏是我疑。十二斷
佛因是有菩薩疑。十三斷無因則無佛法疑。十四
斷無人度生嚴土疑。十五斷諸佛不見諸法疑。十
六斷福德例心顛倒疑。十七斷無為何有相好疑。
十八斷無身何以說法疑。十九斷無法如何修證
疑。二十斷所說無記非因疑。二十一斷平等云何
度生疑。二十二斷以相比知真佛疑。二十三斷佛
果非關福相疑。二十四斷化身出現受福疑。二十
五斷法身化身一異疑。二十六斷化身說法無福
疑。二十七斷入寂如何說法疑。
初斷求佛行施住相疑（疏）二。初標章敘疑。二依經
<pb n="445"/>
斷疑。初標章敘疑三。初標章。二指疑起處。三縱難。
初標章。
【疏】一。斷求佛行施住相疑。
【記】第一疏。初標章。
△二指疑起處。
【疏】疑云。為求佛果行施。即是住所求佛相。云何無
住。
【記】為求下。指疑起處也。此從不住相布施中來。為
聞前不住三世空有等相。方名真施。遂疑云。凡所
行施。葢為求佛。既有所求。云何無住。
△三縱難。
【疏】又不住相為因。豈感色相之果。因果不類故。
【記】又不住等者。此縱難也。設使因成無住。此亦非
理。故次云因果不類故。○夫為因果。必須相類。有
即俱有。空即俱空。染淨皆爾。既若色相是果。云何
以無住為因。則因空果有。理恐不然。今將果騐因。
因合有住。佛說無住。是誑我耶。
△二依經斷疑（經）四。初舉疑因以問。二防相得以
酬。三釋體異有為。四印佛身無相。初舉疑因以問。
須菩提。於意云何。可以身相見如來不。
【疏】斷疑文四。初舉因以問。
【記】舉疑因經意云。於汝意中。還可用三十二相之
身。見法身如來。為不可耶。○此相是疑起之因。故
舉以問。
【疏】本秪因以相為佛。故對前不住相起疑。佛舉疑
起之因。問答欲令除斷。
【記】本只下。釋起疑因。以二乘人。唯取丈六相為真
佛。既將此相為果。故不信無住之因。因果不相類
故。佛今舉果以問。令知果海無相。自然於因不惑
無住也。
△二防相得以酬。
不也世尊。不可以身相得見如來。
【疏】二防相得以酬。
【記】防相酬經意。空生見佛舉相以問。即知不得相
求。故答不也。
【疏】遮防疑者。欲以相求令得見佛。故答云不可以
相得見。論云。為防彼相成就如來身。
【記】遮防等者。意恐末代眾生。不達此理。取相為真。
故此遠遮迷見。準義則正斷空生現行。遮防未來
種子也。遮斷之義。具在懸談。○論云下。引證。問。經
中云見。論釋云成就。豈合佛意耶。答。既作此見。必
作此證。故無違也。
△三釋體異有為二。初正釋經文。二別明三相。
初正釋經文。
何以故。如來所說身相即非身相。
【疏】三釋體異有為。
【記】異有為經。徵意云。以何義故。不以三十二相見
法身如來。○釋意云。以如來所說三十二相之身
相。即非法身之相故。○即。猶是也。非。猶不也。本文
猶倒。正言不是也。
【疏】相是有為生住異滅。佛體異此。故非身相。
【記】相是等者。謂三十二相。葢是鏡智之上所現影
像。既墮有為之數。故當四相所遷。況對機宜。有無
不定。焉可將此而為法身。故言相是有為等。此釋
經中如來所說身相也。○佛體異此等者。法身佛
體。異此有為。故說三十二相不是法身相也。此釋
即非有相。
【疏】偈云三相異體故者。佛體異於有為三相也。
【記】偈云下。引證。○具云。分別有為體。防彼成就得。
三相異體故。離彼是如來。於中。初二句。義當前段。
後一句。當次科。第三一句。合當此文。故偏引證。○
佛體下。轉釋偈文。即經云即非身相。
△二別明三相。
<pb n="446"/>
【疏】住異二相。同是現在。故合為一。
【記】住異下。釋三相義。以前標四相。此偈唯三者。以
生在過去。滅屬未來。住異二種同處現在。又此二
相。不相捨離。即住而異。即異而住。以同時處。故合
為一。恐濫常住。但標異也。
【疏】若細分即四。故唯識云。生表此法先非有。滅表
此法後是無。異表此法非凝然。住表此法暫有用。
【記】若細下。約義細分。即為四也。此引唯識釋相。謂
從無而有名生。自有而無為滅。前後改變為異。暫
爾相續為住。○然法身如來。非前際生。非後際滅。
無有變異。不可破壞。故異此也。
△四印佛身無相二。初釋前二句。二釋後二句。
【記】印無相經意云。夫一切相。皆從妄念而生。是故
佛相。亦是虗妄。○若分別不起。相自無相。即見非
相。諸相既亡。唯是覺體。名見如來。○由是。則知佛
身無相。○疏二。一釋前二句。二。初正釋。
△初釋前二句二。初正釋。二引證。初正釋二。初釋
文。二出意。初釋文。
佛告須菩提。凡所有相。皆是虗妄。
【疏】四印佛身無相。非但佛身無相。但是一切凡聖
依正有為之相。盡是虗妄。
【記】非但者。不獨也。○凡即六道眾生。聖即三乘賢
聖。依有淨穢。正即凡聖。為對依報。故重牒之。諸法
雖多。不出此四。雖舉四法。該一切也。○此釋經中
凡所有相皆是虗忘。恐人聞說身相非相。將謂唯
獨佛身。今言凡所。以遮局見。
△二出意。
【疏】以從忘念所變現故。妄念本空。所變何實。
【記】以從下。釋所以。○凡聖染淨。勝劣雖殊。皆從念
生。無不虗妄。○念無自相。不離覺性。念尚無性。況
所現相而實有耶。以念是所依。相是能依。所依尚
虗。能依何有。其猶皮既不存。毛將安附。
△二引證二。初順顯。二反顯。
【記】起信下。二引證。於中順顯反顯。詳而悉之。
△初順顯。
【疏】故起信云。一切境界。唯依妄念而有差別。
△二反顯。
【疏】若離心念。即無一切境界之相。
△二釋後二句二。初正釋。二引論釋。初正釋二。初
釋相字。二釋諸字。初釋相字。
若見諸相非相。即見如來。
【疏】若見諸相等者。遮離色觀空也。恐聞相是虗妄。
又別求無相佛身。故云。相即非相。便是如來。
【記】若見下。二釋後二句。二。初正釋。○遮離等者。以
色即是空。空即是色。離色求空。斯為大失。故此遮
矣。
△二釋諸字。
【疏】不唯佛化身相是如來。所見一切相。相皆無相。
即如來也。
【記】不唯等者。又恐聞相即非相是如來。將謂只約
佛身相說。除佛身外。相非如來。故云一切相皆無
也。此釋經中諸字也。○譬如鏡中。現一人像。兼現
餘物。不唯人像空處是鏡。餘物空處亦皆是鏡。合
法可知。○如是了者。則知見與見緣。似現前境。元
我覺明。
△二引論釋四。初引起信。二引肇注。三引本論。四
依無著。初引起信二。初證諸相皆無義。二證相無
皆佛義。初證諸相皆無義。
【疏】故起信云。所言覺義者。謂心體離念。
【記】故起下。二引論釋。四。初引起信。此有二意。一證
諸相皆無相義。○以相依念生。覺體尚離於念。何
況於相耶。
△二證相無皆佛義。
<pb n="447"/>
【疏】離念相者。等虗空界。即是如來平等法身。
【記】二證諸相無處皆如來義。○離念之相。名為法
身。法身既等虗空。虗空何曾有相。無相平等。攝一
切相。即是法身。下文云。離一切相。即名諸佛。又云。
如來者。即諸法如義。故云不唯等也。
△二引肇注。
【疏】肇云。行合解通。則為見佛。
【記】肇云下。二引肇注。○此即明見法身佛之行相。
恐人聞諸相非相即見如來。便希無相之佛。昭然
目前。若如是者。何殊彼相。故云行合等。○智與理
冥。心與神會。故云行合。○解通者。如前解了一切
相非相也。前是真見。此是似見。○故起信云。法身
無有彼此色相迭相見故。
△三引本論。
【疏】偈云離彼是如來者。離彼三相。是法身如來也。
【記】偈云下。三引本論。○即前殘偈。○此依天親論
釋。
△四引無著。
【疏】無著則於色身。但離徧計。不執色相。即真色身。
故彼論云。此為顯示如來色身。又此當第三欲得
色身住處。
【記】無著下。四引無著。○離徧計者。不執虗相為實。
故唯識云。圓成實於彼。常遠離前性。○真色身者。
有兩意。一則以虗妄為虗妄。但如其事。不必取不
生不滅以為真也。如以水月為水月。雖似而非真
矣。故華嚴云。於實見真實。不實見不實。如是解法
相。是則名為佛。二謂相即無相。同法身故。攝末歸
本。名真色身。即真善妙色也。故涅槃云。吾今此身。
即是常身法身金剛不壞之身。○問。前則泯相。此
乃存相。何相違耶。答。前顯法身。故云相即非相。今
明色身。故言無相即相。葢以果佛必具二身。二身
相即。如波與水。兩論之中。各顯一義。言似相反。意
實相符。菩薩巧便。妙在於此。○故彼下兩文。皆證
顯色身義耳。
【記】然此一段疑中。從微至著。明真應二身。總有六
重。一明佛相非相。二明佛相非即如來。三明一切
相皆非相。四明一切相非相皆如來。五明唯證相
應。無佛可見。六明無相之相。是真色身。○然此六
重。前前則淺。後後轉深。文不累書。理即頓現。達者
所見。必須一時無前後耳。
△二斷因果俱深無信疑（疏）二。初標章敘疑。二依
經斷疑。初標章敘疑三。初標章。二指疑起處。三結
成疑。初標章。
【疏】二。斷因果俱深無信疑。
【記】第二疏。初標章。
△二指疑起處。
【疏】論云。無住行施。因深也。無相見佛。果深也。
【記】論云下。指疑起處。○無住等者。此指正答住修
降問也。○無相見佛。即前若見諸相非相即見如
來。
△三結成疑。
【疏】未來惡世。必不生信。空說何益。
【記】未來下。結成疑也。○意云。因果既皆無相。即因
果俱深。如我親承。方能領悟。末世鈍根。云何信受。
既不信受。空說何益耶。
△二依經斷疑（經）四。初約無信以呈疑。二呵疑詞
以顯信。三明能信之所以。四示中道之玄門。初
約無信以呈疑。
須菩提白佛言。世尊。頗有眾生。得聞如是言說章句。
生實信不。
【疏】斷疑之文四。初約無信以呈疑。
【記】呈疑經。問意云。未來末世。能有眾生。聞此因果
俱深章句。生真實信心不。○頗。能也。○意揀汎爾
<pb n="448"/>
之信。故言實信。
【疏】魏云。頗有眾生。於未來世云云。今略此句者。影
在後五百歲也。
【記】魏云下。引魏本會文。○魏經有之。此經闕者。羅
什巧譯。妙在影略耳。○亦可此文通約現未為問。
以佛世時。亦有難信此深法者。如諸小乘。及外道
等。法華會上。猶有退席聲聞。況今般若。至下佛等
但舉末世。以況現在。末世尚有。佛世豈無。故今秦
本。不言未來等也。
【疏】句詮差別。
【記】句詮差別者。以名但詮諸法自性。如言色。即揀
非心等。言心。揀非色等。然其色心。各有多種。而未
明此何色心耶。句能分辨真心妄心形色顯色等。
故云詮差別也。
【疏】章者。解句。
【記】章解句者。以句雖詮差別。而未廣顯義理。以真
妄形顯色心之中。含多義故。章能明之。故云解句。
章。猶彰也。○疏文順義。故先解句。
【疏】實信者。大品云。於一切法不信。是信般若。
【記】大品下。明信之相。○謂見有色心三科等法。是
信一切法也。今以般若照之。一切浮塵諸幻化相。
當處出生。隨處滅盡。幻妄稱相。其性真為妙覺明
體。是不信一切法。方名信般若矣。○其猶淨眼。不
見空華。若執空華。豈信淨眼。○法合可知。
△二呵疑詞以顯信。
佛告須菩提。莫作是說。如來滅後。後五百歲。有持戒
修福者。於此章句。能生信心。以此為實。
【疏】二呵疑詞以顯信。
【記】顯信經。莫作是說者。訶勸之辭。豈謂後世一向
無信。如佛滅後。末法之中。有戒定者。能於深義。實
有信心。信此為實也。
【疏】後五百歲者。大集云。初五百歲。解脫牢固。第二
五百歲。禪定牢固。三多聞。四塔寺。五鬪諍。皆如初
二句例。
【記】大集下。明佛滅後。有五五百歲。前前勝。後後劣。
○解脫者。證也。即三乘聖果。○禪定者。行也。即漏
無漏大小乘事理等定也。○多聞者。解也。即頓漸
偏圓空有等解。○此上三者。前必具後。後未必具
前。○塔寺者。謂不求至道。多好有為。以身外資財。
修世間福業等。○鬪諍者。此明佛法之中多有諍
論。且如西天。大小乘宗。分河飲水。大乘之內。性相
又殊。小乘之中。二十部異。各皆黨己。自是非他。爰
及此方。未免於是。若相若性。南宗北宗。禪講相非。
彼此朋黨。互不相許。名鬪諍也。○皆如例者。須有
五百歲及牢固之言。○牢固者。人多相襲。決定不
捨也。○然此但就增勝說之。非不相通。如佛滅後。
二百年內。育王造塔。豈局第四耶。又菩薩藏經云。
後五百歲。無量善人。修禪定解脫多聞。豈唯一二
三耶。今經云後五百歲。即此時也。雖當鬬諍之代。
亦有戒德之人。是知五種牢固。但約增勝而說。
【疏】本疑惡世無信。故舉惡世以斷疑。
【記】本疑下。疏以斷疑之文。照前呈疑之處。是顯空
生疑於惡世無信也。前引魏經。以證斯義。惡世尚
爾。況餘世耶。
【疏】持戒修福者。戒定也。以此為實者。正解無倒。無
著云。增上戒等三學。顯示修行少欲等功德。
【記】戒定下。約三學釋。○定是福體。故對於定。○正
解無倒者。既有正解。必無倒惑。以解因果無相道
理。名為實信。即慧學也。○無著下。引證。○魏經云。
有持戒修福德智慧者。彌勒頌云。說因果深義。於
後惡世時。不空以有實。菩薩三德備。三德即是三
學。今文但取於此章句能生信心以此為實。即是
慧也。若其無慧。孰能以此為實而生信耶。○少欲
<pb n="449"/>
下持戒少欲。修定靜亂。習慧斷惑。故言等也。○言
增上者。以戒等三學。是增勝上法。經中說為三決
定義。
【疏】戒出三塗。定出六欲。慧出三界。
【記】戒出下。辨三益相。○有戒者。不墮地獄餓鬼畜
生。生四洲六欲。故戒經云。欲得生天上。若生人中
者。常當護戒足。勿令有毀損。○定出六欲者。欲界
無定。故得定者。生上二界。故圓覺經云。棄愛樂捨
還資愛本。便現有為增上善果。○慧出三界者。三
界之本。是其業惑。有智慧者。悉能除遣。業惑即遣。
自然超越。故心經云。觀自在菩薩。行深般若波羅
蜜多時。照見五蘊皆空。度一切苦厄。然淺慧尚能
得出三界。豈況大乘甚深般若。
△三明能信之所以二。初明歷事善友積集信因。
二明善友所攝成就信德。初明歷事善友積集
信因。
當知是人。不於一佛二佛三四五佛而種善根。已於
無量千萬佛所。種諸善根。聞是章句。乃至一念生淨
信者。
【疏】三明能信之所以。二。初明歷事善友積集信因。
【記】信因經。反顯順明之異。可知。
【疏】無著云。顯示集因。於多佛所。明久事善友。則緣
勝也。種諸善根。明久伏三毒。則因勝也。
【記】緣勝者。雖則益我為友。人皆友焉。且凡不及聖。
小不如大。因不及果。一佛雖果。不及多佛。既云無
量千萬。故云緣勝也。○因勝者。三毒即貪嗔癡。此
明能害有情。故貶云毒。以生起即是不善。久伏故
名善根。故華嚴云。我昔所造諸惡業。皆由無始貪
瞋癡。唯識云。善謂信慚愧。無貪等三根有生長義。
故名根也。善與不善。皆由此三。苟能伏之。乃名因
勝。○因緣俱勝。方起此信。是知實信誠不易得。一
念尚爾。況乎永信及持說等耶。
△二明善友所攝成就信德二。初明攝受得福顯
福德門。二明攝受所以顯智慧門。初明攝受得福
顯福德門（疏）二。初釋佛知見。二釋得福德。
須菩提。如來悉知悉見。是諸眾生。得如是無量福德。
【疏】二明善友所攝。成就信德。二。初明攝受得福。顯
福德門。
【記】福德門經意云。信經之人。得無量福。如來於彼。
咸悉知見。○如是無量福者。指信經福。同前不住
施福。十方虗空。不可思量也。
△初釋佛知見。
【記】無著下。文二。初釋佛知見。
【疏】無著云。謂於一切行住所作中。知其心。（四蘊）見其
依止（色身）故。此等顯示善友所攝
【記】行住等。即四威儀。中各有所作差別故。○註云
四蘊者。即受想行識。謂相應不相應。思何事念何
事。取捨憂喜等念。皆名心也。○注云色身者。即為
四蘊所依止故。今約義標。故云依止。即行住坐臥
屈伸俯仰等。○斯則生心起念。無所不知。舉動施
為。靡不咸見。葢佛智眼。廓爾無邊。依正斯在。豈不
齊鑒。法華云。我常知眾生。行道不行道。○心無形
相。故但言知。身質既形。故得云見。○斯人德行既
備。善根夙成。佛不攝授。於理如何。故云此等顯示
等。然則佛智無偏。觀生如一。有感斯應。其誰謂之
不然。
【疏】論云。若不說見。或謂如來以比智知。若不說知。
或謂如來以肉眼見。故須二語。
【記】論云下。或問。見之與知。說一則可。云何經內具
言之乎。故云若不說等。以凡夫亦有知見。見通肉
眼。知兼比量。由是故。有不知不見。今佛知見。非同
此也。謂於見處即知。非如比量知。知處即見。非同
肉眼見。即無事不知。無事不見。經標悉言。其在茲
<pb n="450"/>
矣。故彌勒頌云。佛非見果知。願智力現見。
△二釋得福德。
【疏】得福德者。魏云。生如是福德。取如是福德。
【記】得福下。二釋得福。先引經。
【疏】論云。生者。能生因。取者。熏修自體果義。無著云。
生者。福正起時現行。取者。即彼滅時攝持種子。
【記】論云下。釋義。○能生因者。正修福業。即信解持
說者也。○自體果者。即熏成種子自體。後感當果
也。○正起者。作福之時。當於現行。○彼滅者。謂現
行滅謝。種子方成。蘊在識中。用感當果。
【疏】此云得者。生取二義。不離於得。得之一字。生取
俱攝。
【記】此云下。正會今文。○以得之一字。生取俱含。謂
生得取得也。秦譯之妙。其在此矣。
△二明攝受所以顯智慧門（疏）二。初敘意科分。二
依科正釋。初敘意科分。
【疏】二明攝受所以。顯智慧門。由無二執。故得攝受。
文二。初正明已斷麤執。
【記】二所以中疏二。一敘意科分。○由無等者。謂無
我法二執分別是得攝受所以也。
△二依科正釋二。初正明已斷麤執。二因顯未除
細執。初正明已斷麤執（疏）二。初節釋經文。二商較
經旨。
【記】已斷麤執。經意如疏。
△初節釋經文二。初徵。二釋。初徵。
何以故。
【疏】初徵。信者以何義故。得如來悉知悉見。
【記】初徵下。文二。初節釋經文。○徵意可知。
△二釋二。初無我執。二無法執。初無我執。
是諸眾生。無復我相人相眾生相壽者相。
【疏】後釋。二。一無我執。執取自體為我。計我展轉趣
於餘趣為人。計我盛衰苦樂種種變異相續為眾
生。計我一報命根不斷而住為壽者。
【記】釋中我者。謂執自五蘊總相為我。○人者。計我
死已生天。天死為畜等。故梵語補特伽羅。此云數
取趣。即是人也。○眾生者。計我眾生之法相續生
故。○壽者。亦云壽命。計我一生壽命不斷絕故。○
然我是總主。人等為別。攝別歸總。故言我執。由是
三中皆言計我等也。○然上四相。雖是經中所無。
不可不了耳。
△二無法執。
無法相。亦無非法相。
【疏】二無法執。論云。無法相者。能取所取一切法無。
亦無非法相者。無我真空實有。
【記】能取等者。心境俱亡也。以萬法雖多。統唯心境。
心境各有無量差別。故云一切也。○真空等者。雖
即諸法皆空。非謂一向非相。但以離執。真空不斷
故。故云亦無非法相。
△二商較經旨。
【疏】然離二執。正是得佛知見成就淨信之本。善根
福德。即是相兼。
【記】然離下。二商較經旨。此明得佛知見之兼正也。
【疏】故論云。有智慧便足。何故復說持戒功德。為示
現生實相差別義故。亦有持戒功德。依信心恭敬
能生實相故。不但說般若。
【記】故論下。引證。中有徵釋。詳而示之。○實相差別
者。實相即無差別。但是能生實相方便。有差別耳。
○持戒功德。即指後段。○信心等者。下云。信心清
淨則生實相。彌勒頌云。彼人依信心。恭敬生實相。
○不但等者。意謂能生實相。有多方便。不必獨說
智慧。○前云離執。此言般若者。由是般若能除執
故。前約所斷。此約能斷。能所雖異。而意不異。
△二因顯未除細執（經）二。初總明二相。二別明二
<pb n="451"/>
相。初總明二相。
何以故。是諸眾生。若心取相。則為著我人眾生壽者。
【疏】二。因顯未除細執。
【記】未除細執者。謂二執俱生。任運起者。前離分別
麤執。已能成就淨信。得佛知見猶淺。細執未除。究
竟障于聖道。故今顯示。令其斷之。
【記】經。徵意云。以何義故。要無法非法相。釋意云。由
取相故。即著我人等。餘文云云。可以詳悉。
【疏】若心取下。總明二相。總解取法非法盡名相也。
亦是建立取相則我等相便生。立義宗也。
【記】疏二。初釋總明二相。○總解等者。經云若心取
相。相中意含法非法相。故云總也。○亦是等者。以
次文別明取法非法皆著我人等相。故此且是立
其宗也。
△二別明二相（疏）二。初正辨二相。二別解徵意。
若取法相。即著我人眾生壽者。何以故。若取非法相。
即著我人眾生壽者。
△初正辨二相二。初引天親。二引無著。初引天親。
【疏】若取法下。別明二相。論云。但有無明使。無現行
麤煩惱。示無我見故。
【記】若取下。二釋別明二相。二。一正辨二相。○無明
使者。法執俱生也。是無明住地所攝。故名為使。○
現行等者。即我執分別現行。前已斷者。○示無我
見者。結成上義。
△二引無著。
【疏】無著云。但取法及非法相轉。非我等想。以我等
想及依止不轉。
【記】但取等者。即前無明使。是所有者。轉。猶起也。○
我想者。我執分別現行也。○依止者。分別種子。為
彼現行所依止故。亦可法執分別名為依止。為彼
我執所依止。故斯皆不起也。
△二別解徵意。
【疏】中有徵者。取法但為法相。何故便著我等。釋云。
取非法亦著我等。何況取法。以後釋前也。
【記】中有下。二別解徵意。可知。○以後釋前者。不如
云以細釋麤。義則易見。
【記】問。二乘之人。亦有法執。云何不起我見耶。答。以
二乘人。從初修行。偏斷我執。至無學位。麤細盡除。
是故雖有法執。而不起我執。今約大乘學者。雙斷
二執分別並遣。俱生兩存。由是二執任運而起也。
故無著云。以我相中隨眠不斷故。則有我取。
△四示中道之玄門（經）二。初正結歸中。二引說以
證。
【記】玄門經。是故者。由前取法非法皆著我等故。所
以勸令不應。即入中道也。○以是義故者。由是不
取法非法故。
△初正結歸中。
是故不應取法。不應取非法。
【疏】四。示中道之玄門。初正結歸中。
【記】疏結歸中者。不應取法。離有也。不應取非法。離
無也。既離有無。即歸中道。
△二引說以證。
以是義故。如來常說。汝等比丘。知我說法。如筏喻者。
法尚應捨。何況非法。
【疏】後引說以證。筏喻者。假言顯義。不應如言執義。
不執即為不取。非全棄也。
【記】假言顯義者。謂所言非法。是顯法體離於性計。
若無非法之言。罔知彼義。餘皆例此。當知義不自
顯。必假於言。故淨名云。無離文字。說解脫也。○不
應等者。謂雖聞非法。不得如言便執空義。此遮一
向執言者也。○不執等者。謂若全棄非法之言。則
安解諸法空義。將知但除其病。不除其法。此遮一
向離言者也。○是則全執全棄。二皆不可。故華嚴
<pb n="452"/>
疏云。夫法無言象非離言象。無言象而倒惑。執言
象而迷真。
【疏】偈云。彼不住隨順。於法中證智。
【記】偈云等者。餘兩句云。如人捨船筏。法中義亦然。
【疏】論釋云。不住者。得證智捨教。如到彼岸。隨順者。
隨順彼證智之教法。如未到岸。
【記】論云下。轉釋偈文。○得證智等者。以言詮智。得
智忘言。忘言即不住也。如乘筏渡河。至岸捨筏。○
隨順等者。未得證智。不可都忘其言。未達彼岸。不
應捨筏。
【疏】無著云。法尚應捨者。實相生故。何況非法者。理
不應故。
【記】實相生者。實相名法。得實相智。無相無得。故云
應捨。以實相無相故。唯識云。若時於所緣。智都無
所得。○理不應者。此實相法。尚不可得。況離實相
外一切法耶。除諸法實相餘皆魔事故。故云非法。
不與理合。故不相應。以是例非。故云何況。
△三斷無相云何得說疑（疏）二。初標章敘疑。二依
經斷疑。初標章敘疑三。初標章。二指疑起處。三結
成疑。初標章。
【疏】三。斷無相云何得說疑。
【記】第三中疏。初標章。
△二指疑起處。
【疏】論云。向說不可以相見佛。佛非有為。
【記】向說下。指疑起處。此從第一中來。以彼文云。不
可以身相得見如來。○佛非有為者。此指偈云。分
別有為體。防彼成就得。三相異體故。離彼是如來。
故云非有為。○亦是案定立其理也。
△三結成疑。
【疏】云何釋迦得阿耨菩提。云何說法。
【記】云何下。結成疑。○既若佛非有為。即不合有得
有說。因何釋迦於菩提樹下得菩提。前後諸會說
法。既有得有說。即墮有為。云何前言不以相見作
無為耶。
△二依經斷疑（經）二。初問答斷疑。二較量顯勝。初
問答斷疑四。初舉疑因以問。二順實理以酬。三釋
無定法之言。四釋無取說之所以。初舉疑因以問。
須菩提。於意云何。如來得阿耨多羅三藐三菩提耶。
如來有所說法耶。
【疏】斷疑之文二。初問答斷疑。四初舉疑四以問。
【記】舉因。問經意云。於汝心中。所謂如何。謂我得菩
提。為不得耶。謂我說法。為不說耶。伊本疑此。故舉
問之。
【疏】佛問得不。意顯不得。故無著云。顯示翻於正覺
取故。
【記】佛問等者。空生疑得疑說。佛即順疑以問。辭雖
云得。意顯無得。試其所答。解與不解。○無著下。引
證。彼疑有取。佛顯無取。以無破有。故云翻也。○說
法例之。
△二順實理以酬。
須菩提言。如我解佛所說義。無有定法名阿耨多羅
三藐三菩提。亦無有定法如來可說。
【疏】二順實理以酬。
【記】順理酬經意可知。定者實義。謂無實法名菩提。
無實法名如來說。此一向約勝義答也。
【疏】偈云。應化非真佛。亦非說法者。
【記】偈云等者。餘句云。說法不二取。無說離言相。意
謂釋迦如來。是其應化。應化之相。俗有真無。是故
答中皆言無定。準金光明經及攝論說。佛果無別
色聲功德。唯有如如及如如智獨存。此是真佛。今
既異此。豈得言真。故云應化非真等。
△三釋無定法之言（疏）二。初引無著。二引天親。
何以故。如來所說法。皆不可取。不可說。非法。非非法。
<pb n="453"/>
【疏】三釋無定法之言。
【記】無定法經。徵意云。以何義故。無定法可說耶。釋
意云。欲言其有。無狀無名。欲言其無。聖以之靈。諦
理若此。欲何說哉。說尚不得。欲何取哉。取即得也。
是故上云。無有定法如來可說等。
△初引無著。
【疏】無著云。不可取者。謂正聞時。不可說者。謂正說
時。非法者。分別性故。非非法者。法無我理故。
【記】疏二。一引無著。○正聞等者。此則聞而無聞。說
而無說。非謂全不聞不說也。如浮名云。夫說法者。
無說無示。其聽法者。無聞無得。是茲義矣。○分別
性者。一切諸法。皆依妄念而有差別。念尚無念。法
豈是法。故云非法。○法無我者。但分別性亡。即是
法無我理。此理不無。故云非非法也。
△二引天親二。初釋文。二通難。初釋文。
【疏】論云彼法。非法非非法。依真如義說。非法者。一
切法無體相故。非非法者。彼真如無我實相有故。
【記】論云下。二引天親。二。一釋文。○依真等者。此且
標立所依之本。然於其上。說離有無。○一切等者。
緣生之法。本無真實之體。亦無真實之相。故云非
也。○實相有者。諸法既無。即真實相。實相不無。故
云非非法也。此即非却非法也。
△二通難。
【疏】何故。唯言說。不言證有言說者。即成證義故。若
不證者。則不能說。
【記】何故下。二通難。○難意云。本來疑證疑說。問答
悉以雙該。今於釋所以中。何故但言所說而不言
證耶。○有言下。釋也。此乃以說反驗於證。且川有
珠而不枯。山有玉而增潤。內無德本。外豈能談。故
但言說。自表其證也。○又此言取即是證也。
△四釋無取說之所以。
所以者何。一切賢聖。皆以無為法而有差別。
【疏】四釋無取說之所以。
【記】無取經。徵意云。所以言無取無說非法非非法
者。何也。○釋意云。聖人即是無為。無為即無分別。
若有取說法非法等。皆屬分別。不名無為。何為聖
人。故無取說等。○言賢聖者。賢即是聖。鄰近釋也。
【疏】魏云。一切聖人。皆以無為法得名。
【記】魏云等者。問。行位通於賢聖。云何唯取聖人。答。
若以通論。即該賢位。此明證果深淺。故唯言聖。○
得名者。即差別也。以諸聖人。皆約證無為差別之
義。而立其名。如證徧行真如。得名歡喜地菩薩等。
此則得名差別。葢一義耳。
【疏】論意云。聖人但依真如清淨得名。非別得法。故
無取說。
【記】論意等者。謂登地已上。隨證一分真如。皆斷一
障二愚。即是一分清淨。約於此義。便立一名。乃至
佛地。例皆如此。○非別得法者。無得而得。即是真
得菩提。若言有得。即是不得。當知菩提樹下。都無
實事。故偈云。應化非真佛等。○故無取說者。結歸
經文無分別義也。
【疏】而有差別者。論云。真如具足清淨。分清淨。
【記】具足清淨者。佛也。謂一切惑習。悉皆斷除。蕩無
纖塵。純一無雜故。○分清淨者。菩薩也。分斷諸障。
分證真如。垢未全除。故名為分。○故佛頂經云。餘
塵尚諸學。明極即如來。廣如序中滿淨覺者處說。
【疏】無著云。無為者。無分別義故。是故菩薩有學得
名。如來無學得名。初無為者。折伏散亂時顯了故。
後無為者。唯第一義者無上學故。
【記】無著下。約無為差別明賢聖也。○無分別者。即
無為義。無所作為。故云無為。無為真如。葢是一法。
○菩薩等者。有分別故。有所為故。○如來等者。無
分別故。無所作故。○初無為者。菩薩也。折伏等者。
<pb n="454"/>
此約在觀。分別不生。分得相應。故云顯了。○後無
為者。如來也。無復分別。是真無為。即第一義也。此
約於佛。故復云者。更無過上。故云無上。覺即佛也。
【疏】三乘賢聖。皆修證無為。故通說為差別。
【記】三乘下。結通諸乘。以二乘之人。亦分證真理。故
此通攝也。○是知三乘賢聖皆修證無為。所證雖
無淺深。能證有其差別。猶如三獸。同度一河。能度
有差。所度無別。故大品云。欲求聲聞乘。當學般若
波羅蜜。欲求緣覺菩薩無上佛乘。皆言當學般若
波羅蜜。是故經云一切賢聖也。
△二較量顯勝（經）四。初舉劣福以問。二釋福多以
酬。三判經福超過。四釋超過所以。
【疏】二。較量顯勝。四。
【記】較量等者。問。本因善吉起疑。所以世尊為斷。斷
疑既已。何用較量。答。論云。法雖不可取不可說。而
不空故。意云。恐有人聞是法不可取說。便欲一向
毀廢言教。故此較量顯勝。令其演說受持故。○大
雲於此。開立第五不空福德疑。以論文不言斷疑。
故此不立也。
△初舉劣福以問。
須菩提。於意云何。若人滿三千大千世界七寶。以用
布施。是人所得福德。寧為多不。
【疏】初舉劣福以問。
【記】少福問經意云。七寶最珍。三千最大。用此布施
福多不多。
【疏】俱舍偈云。四大洲日月。蘇迷盧欲天。梵世各一
千。名一小千界。此小千千倍。說名一中千。此千倍
大千。皆同一成壞。
【記】俱舍下。明三千世界。○四大洲者。謂東勝身洲。
南贍部洲。西牛貨洲。北俱盧洲。○日月者。即一四
天下。同一日月之所照臨。○蘇迷亦云須彌盧。但
梵語楚夏耳。此云妙高山。四寶所成。高八萬由旬。
○欲天者。六欲天也。謂四天王天。忉利天。夜摩天。
兜率天。化樂天。他化自在天。○梵世者。色界初天
也。於中復有三天。謂梵眾天。梵輔天。大梵天。○各
一千等者。如上各滿一千。方成一小千界。○此小
千者等。又一千個小千界。方成一中千界。○此千
等者。又以一千個中千界。方成一大千界。○皆同
等者。謂四禪已上三災不及。故不說成之與壞。三
禪已下。統維三災。故云同一成壞。就中從初禪已
下同火災。二禪已下同水災。三禪已下同風災。
【疏】七寶者。金。銀。琉璃。珊瑚。瑪瑙。赤真珠。頗棃。
【記】七寶等。可知。
△二釋福多以酬。
須菩提言。甚多世尊。何以故。是福德。即非福德性。是
故如來說福德多。
【疏】二。釋福多以酬。
【記】福多酬經。答文可見。○徵云。以何義故說多。○
釋意云。不約勝義空故說多。是約世諦有故說多。
【疏】無著云。是福德者標牒。即非者約勝義空。是故
者約世俗有。
【記】勝義空者。此門是絕相無為。不可言福與不福。
福既不有。無以言多。○世俗有者。此門是有相有
為。可以言福。以有福故。兼可言多。
△三判經福超過（疏）二。初正釋經文。二別示句相。
若復有人。於此經中受持。乃至四句偈等。為他人說。
其福勝彼。
【疏】三。判經福超過。
【記】判經福。經意可知。○然四句尚爾。況全部耶。
△初正釋經文。
【疏】偈云。受持法及說。不空於福德。福不趣菩提。二
能趣菩提。
【記】疏二。一正釋經文。○偈釋持說。因明勝之所以。
<pb n="455"/>
望後經文。有似太疾。以偈文連環不可分故。悉之。
○受持及說者。標二法門。○不空等者。謂持說此
經。不同寶施空得福德。○更得何物。次文是也。○
福不趣菩提者。謂寶施雖多。但成世間有漏之福。
終不能成無上菩提。○二能趣菩提者。謂持說此
經。斷除煩惱。煩惱盡處。即是菩提故。
△二別示句相二。初正示。二通妨。初正示。
【疏】四句者。但於四句詮義究竟。即成四句偈。
【記】四句下。二別示句相。○詮義等者。謂以一句詮
一義。一義為一句。四義方成一偈。一異有空常無
常等。皆各有四句。
【疏】如凡所有相。皆是虗妄。若見諸相非相。即見如
來。此最妙也。
【記】然今經四句。人說不同。有說取無我無人無眾
生無壽者為四句。有說取若以色見我等為四句。
有說一切有為法等為四句。有說但於一經之中
隨取四句經文便為四句。有說始從如是終至奉
行方成四句。然上諸說。皆非正義。○如凡下。明正
義。斯則約有無等為四句也。謂第一是有句。第二
是無句。第三是亦有亦無句。第四是非有非無句。
文義兼備。故云最妙。○以此四義。能通實相。即是
四門。
△二通妨。
【疏】然但義具四句。持說即趣菩提。文或增減。不必
唯四。義若闕者。則互成謗。
【記】然但下。通妨。先問。且一二二句。皆是四言。第三
一句。獨成六字。文既增減。云何成偈。故此釋也。○
持說等者。以此四義。是萬法之門。若了四義即通
萬法。萬法既通。豈有菩提而不證哉。○文或等者。
但論其義。義不在文。義必周圓。文從增減。○義若
等者。謂闕之成謗。具之成門。○成謗者。謂闕無。成
增益謗。闕有。成損減謗。闕非有非無。成相違謗。闕
亦有亦無。成戲論謗。以有則定有。無則定無。餘二
例之。故成四謗。何以故。法不如是故。不如法見故。
斯則般若波羅蜜。猶如大火聚。四面不可取也。○
具四句者。謂義無所闕故。有不定有。是即無之有。
無不定無。是即有之無。餘亦例之。隨於一句之中。
圓見四句之義。不墮增減等謗。故成門也。何以故。
法如是故。如法見故。斯則般若波羅蜜。猶如清涼
池。四面皆得入。○但以人依於法。法異人乖。苟法
義之所全。豈菩提而不證矣。故言受持此經。勝於
施福。
△四釋超過所以（經）二。初正釋。二轉釋。初正釋。
何以故。須菩提。一切諸佛。及諸佛阿耨多羅三藐三
菩提法。皆從此經出。
【記】正釋經徵意云。以何義故。持說此經。勝於寶施。
○釋意可知。
【疏】四釋超過所以。二。初正釋。諸佛菩提法者。論云
名為法身。於彼法身。此二能作了因。一切諸佛者。
即報化身。論云。於此能為生因。
【記】諸佛菩提法者。揀非餘乘菩提法也。然餘菩提
非此不出。但舉勝者而以例之。○此二者。持說也。
○了因者。以法身是本真之理。不生不滅。但以煩
惱覆之則隱。智慧了之則顯持說此法。玅慧自彰。
觀破煩惱。法身現矣。○生因者。報化之身。本來無
有。萬行所致。故名為生。○故彌勒頌曰。於實為了
因。亦為餘生因。魏經云。一切諸佛菩提法皆從此
經出。
△二轉釋。
須菩提。所謂佛法者。即非佛法。
【記】轉釋經。所言佛法者。約世諦故有。即非佛法者。
約第一義即無。
【疏】二轉釋。第一義中。無有佛法從經出也。
<pb n="456"/>
【記】第一等者。謂俗諦相中。有迷悟染淨凡聖之異。
故說佛法從經而出。真諦之理。離於迷悟染淨凡
聖之相。故不可說出佛法之義也。故圓覺云。一切
如來圓覺妙心。本無菩提及與涅槃。亦無成佛及
不成佛。無妄輪迴及非輪迴。○然則本論異此不
能煩迷。
金剛經疏記科會卷第五

<sarticle>金剛經疏記科會卷第六</sarticle>
唐　圭峰大師　疏
宋　長水大師　記
後學古杭雲棲釋大[琮-示+(眉-目+貝)]科會
△四斷聲聞得果是取疑（疏）二。初標章敘疑。二依
經斷疑。初標章敘疑三。初標章。二指疑起處。三結
成疑。初標章。
【疏】四斷聲聞得果是取疑。
【記】第四疏。初標章。
△二指疑起處。
【疏】論云。向說聖人無為法。不可取說。
【記】向說下。指疑起處。此從第三中來。○不可取說
者。以前文云。如來所說法。皆不可取不可說。
△三結成疑。
【疏】云何聲聞。各取自果。如證而說。
【記】云何下。結成疑也。○前云一切賢聖。通於三乘。
故疑聲聞得果是取。○如初果人。證自初果。亦自
說言已證初果等。
△二依經斷疑（經）四。初入流果。二一來果。三不來
果。四不生果。
【疏】斷疑之文四。初入流果。
△初入流果（疏）三。初正釋經文。二商較果證。三結
斷疑情。初正釋經文（經）四。初問。二答。三徵。四釋
初問。
須菩提。於意云何。須陀洹。能作是念。我得須陀洹果
不。
△二答。
須菩提言。不也世尊。
△三徵。
何以故。
△四釋。
須陀洹。名為入流。而無所入。不入色聲香味觸法。是
名須陀洹。
【記】入流果經。問意云。於汝意中如何。汝謂須陀洹
人。作念云得須陀洹果不。○答言不也。○徵意云。
若如是者。以何義故。得名須陀洹。○釋意云。但約
不入色等境界。即名須陀洹。
【記】疏三。初正釋經文。
【疏】須陀洹。此云入流。入聖人流故。亦云預流。預聖
人流故。
【記】入流者。四果名為聖人。今從凡夫。剏入聖類故。
流。類也。預。廁也。
【疏】秪由不入六塵。名入聖流。不是別有所入故。
【記】秪由下。釋得名所以。○入者。取著義。若取六塵。
即滯凡流。不取六塵。名入聖流。是知功過在人不
在六塵境界。據此。則何有別法而為所入取。
【疏】論云。聖人得果不取一法。不取六塵境界。故名
逆流。
【記】論云下。引證上義。○不取一法者。不唯六塵也。
○名逆流者。逆凡流也。謂若取六塵。即入凡流。逆
聖流。既不取著。即入聖流。逆凡流也。
【疏】乃至羅漢。不取一法。以是義故。名阿羅漢。
【記】乃至下。例明餘果。○初果尚爾。況餘果耶。
△二商較果證。
【疏】然非不取無為自果。
<pb n="457"/>
【記】然非下。二商較果證。○或問。既皆不取。應亦不
證。故此釋也。
【疏】但於證時。離取我等煩惱。是故無如是心我能
得果。
【記】但於下。轉釋。○意明但無取心。非謂不證。
【疏】若起如是心我能得果。即為著我等。
【記】若起下。反明。○凡夫著我。既由起心。聖人無我。
必不起也。
△三結斷疑情。
【疏】故知得果是不取義。何得疑云是取。
【記】故知下。三結斷疑情。○空生本謂證果是取。故
生疑。今明無取方成證義。永異所疑也。
【記】若準斷疑。斯文已畢。以四果是小乘賢聖脩證
行位。是故經中具而明也。
【記】然此四果。復有四向。謂向於果故。即須陀洹向
等。
【記】於四果之中。初為見道。次二脩道。後一無學道。
【記】且初脩行。得入見道。謂十六心。斷三界四諦下
八十八使分別麤惑。得初果證。
【記】謂三界各有四諦。每諦下各有煩惱。即貪。瞋。癡。
慢。疑。身見。邊見。邪見。見取。戒禁取。四諦之下。或具
或闕。故成八十八使。○雜心論云。苦下具一切。集
滅除三見。道除於二見。上界不行恚。○謂初句。即
欲界苦諦下全具十使。○次句。即集滅二諦下各
除三見。即身邊二見及戒禁取。○所以除此三者。
緣身是苦本。觀苦已斷身見。○邊見依身而起。故
亦隨亡。○無戒禁取者。以集諦不計非道為道。滅
諦又非脩位。是故皆無戒禁取。○道當脩位。却或
有之。故不除矣。故云道除於二見。不除戒禁也。○
由是苦下具十。集滅二諦下各七。通前即二十四。
道諦下八。合三十二。○後句云上界不行恚。即於
二四諦下各除一瞋。每界各有二十八。共成五十
六。○兼下欲界三十二。即都合為八十八也。
【記】云何十六心。謂欲界四諦下。各一忍一智以成
八心。又合上二界為一四諦。類下欲界觀斷。亦各
一忍一智以成八心。二八即為十六心也。○忍即
無間道。是正斷惑時。智即解脫道。是斷了時。○所
謂苦法智忍。苦法智。苦類智忍。苦類智。乃至道法
智忍。道法智。道類智忍。道類智。○斷至十五心道
類智忍。名初果向。○至第十六心道類智時。名證
初果。入於見道。為須陀洹。○分別麤惑。一時頓斷。
猶如劈竹。三節並開。○即以見諦八智為初果體。
【記】初果行相。略明如是。餘之三果。佇見次文。
△二一來果（經）四。初問。二答。三徵。四釋。初問。
須菩提。於意云何。斯陀含。能作是念。我得斯陀含果
不。
△二答。
須菩提言。不也世尊。
△三徵。
何以故。
△四釋。
斯陀含。名一往來。而實無往來。是名斯陀含。
【疏】二。一來果。斯陀含。此云一來。
【記】一來果經。問答及徵。意皆同上。○釋意明斯陀
含者。但於人間天上。一度往來。雖復往來。實無往
來之者。只約此義。名斯陀含。
【疏】斷欲界六品脩惑。
【記】斷惑者。謂欲界脩惑有四。即貪瞋癡慢。此是俱
生細惑。任運起者。障於脩道。以難斷故。分為九品。
所謂上上。乃至下下。此九品惑。二三果人斷之。○
斷至五品。名二果向。斷六品盡。名第二果。故俱舍
云。斷至五二向。斷六一來果。
【疏】從此命終。一往天上。一來人間。
<pb n="458"/>
【記】一往等者。以九品脩惑。能潤欲界七生。謂上上
品潤兩生。次三各一生。次二品共一生。今斷六品。
已損六生。猶殘下三品。潤欲界一生。是故一往天
上。更須一來人間受生。斷餘惑也。
【疏】便得阿羅漢果。
【記】便得等者。問。據此次第。合是第三。云何僭言便
得羅漢。答。所言便得羅漢等者。非謂踰越不證第
三。但約欲界惑盡。往而不來。望一去說。故云便得
等也。若改便得為直至。何也。餘下三品。一生斷盡
便往羅漢。即不須前來和會也。
【疏】故名一來。
【記】故名下。結成第二果。○即以見道八品無為。及
脩道六品無為。為此果體。
【疏】而實無往來者。已悟無我。誰能往來。
【記】無我等者。由無我故。不計去來。非謂不去不來。
但不記去來之者。其猶魯般匠士。刻木為人。雖復
驅使往來。實無情慮所計。
△三不來果（經）四。初問。二答。三徵。四釋。初問。
須菩提。於意云何。阿那含。能作是念。我得阿那含果
不。
△二答。
須菩提言。不也世尊。
△三徵。
何以故。
△四釋。
阿那含。名為不來。而實無不來。是故名阿那含。
【疏】三。不來果。
【記】不來果經。問答徵。意亦同上。○釋意云。阿那含
者。一往天上更不再來。雖爾不來。亦無不來之者。
但約此義。名阿那含。
【疏】阿那含。此云不來。亦云不還。
【記】不來不還。葢是一義。
【疏】斷欲界九品脩惑盡。
【記】斷惑等者。謂前九品惑中。餘下三品。斷至八品。
名三果向。斷九品盡。名第三果。故俱舍云。斷惑七
八品。名第三果向。九品全斷盡。即得不還果。
【疏】命終一往天上。更不還來下界。
【記】更不還者。欲界脩惑。但餘三品。三品煩惱。共潤
一生。今已斷之。更無惑潤。杜絕紆絆。故無再來。
【疏】故云不來。
【記】故云下。結成第三果也。○即以見道八品無為。
及修道九品無為。為此果體。○此二三果人斷惑
猶如截木。橫斷而已。知之。
【疏】而實無不來。義同前釋。
【記】同前者。合云。已悟無我。誰能不來。
△四不生果（疏）二。初辨得名。二正釋經。初辨得名
又二。初標科。二釋義。初標科。
【疏】四不生果。
△二釋義二。初總標。二別釋。初總標。
【疏】阿羅漢。此釋有三。
【記】四不生下。二。初辨得名。○三釋者。由是三義。故
存梵音。
△二別釋三。初無賊。二不生。三應供。初無賊。
【疏】一。無賊。三界見修煩惱盡故。
【記】無賊者。意以煩惱為賊。謂斷人慧命。劫功德財。
致使行人。失於聖道。流迸生死曠野。不達涅槃寶
所。為害頗深。故名為賊。○見修等者。謂上二界。各
有三種修惑。謂貪癡慢。此惑微細難除。故約八地
分之。每地分成九品。都合七十二品。每品各有一
無間。一解脫。斷至七十一品。名阿羅漢向。斷七十
二品惑盡。成阿羅漢。○此果斷惑。如登樓臺。漸陟
漸高。○見修合論。兼欲界一地。總以八十九品無
為。為此果體。
<pb n="459"/>
【記】若約四果有為出體者。即初果。唯取道類智一
解脫道為體。第二。唯取斷欲界九品修惑中第六
品一解脫道為體。第三。唯取第九品一解脫道為
體。羅漢。唯取有頂地第九品中一解脫道盡智為
體。○所言無為。即離繫果。有為。即等流果。
△二不生。
【疏】二。不生。不受後有故。
【記】不生等者。謂我生已盡。梵行已立。所作已辦。不
受後有。然前三句。即是盡智。後句。即是無生智。謂
不向三界之中受有苦身也。以世間因亡果喪。出
世間因成果證故。
△三應供。
【疏】三。應供。應受人天廣大供養故。
【記】應受等者。為超出人天故。堪受人天供養。若或
一種淪溺。寧堪供之。故俱舍云。供養阿羅漢。得現
在福報。葢由業煩惱盡。福田勝故。當知未出三界。
受他供養者。大須隨出離。豈得安然免之哉。
△二正釋經（經）三。初舉所得以問。二明無取以答。
三引己證令信。初舉所得以問。
須菩提。於意云何。阿羅漢。能作是念。我得阿羅漢道
不。
【疏】文三。初。舉所得以問。
【記】舉問經意。準前可知。
△二明無取以答又三。初答。二徵。三釋。初答。
須菩提言。不也世尊。
△二徵。
何以故。
△三釋又二。初正釋。二反釋。初正釋。
實無有法名阿羅漢。
【疏】二。明無取以答。
【記】明答及徵意。準前。○釋意云。阿羅漢者。無煩惱。
不受生。應供養。以是義故。名阿羅漢。除此之外。更
無一法名阿羅漢。
△二反釋。
世尊。若阿羅漢作是念。我得阿羅漢道。即為著我人
眾生壽者。
【記】若阿下。反釋。○云。若或作念。言我得阿羅漢果。
便著我人等相。則與凡夫何所異哉。由此驗知的
無是念。
△二引己證令信三。初明佛先印。二彰己不取。三
却釋佛意。
【疏】三。引己證令信。三。
【記】引己證令信者。以己方人也。亦令眾生皆亡是
念。入於聖道故。
△初明佛先印。
世尊。佛說我得無諍三昧。人中最為第一。是第一離
欲阿羅漢。
【疏】初。明佛先印。
【記】先印經意云。佛於往日。曾說於我。得是三昧。人
中第一。
【疏】無諍者。不惱眾生。能令眾生不起煩惱。故佛讚
之。
【記】不惱等者。若人嫌立。則復為坐。乃至不向貧家
乞食。皆為不惱他也。○能令下。釋。既不惱之。煩惱
何起。
【疏】十弟子中。善現第一。
【記】第一等者。謂十大弟子。各有一能。皆稱第一。即
迦葉頭陀。阿難多聞。舍利弗智慧。目連神通羅睺
羅密行。阿那律天眼。富樓那說法。迦旃延論義。優
波離持律。須菩提解空。今言無諍者。只由解空。得
無諍故。亦如夫子十哲。各有能事。謂德行。顏淵閔
子騫冉伯牛仲弓。言語。宰我子貢。政事。冉有季路。
文學。子游子夏。
<pb n="460"/>
【疏】離欲者。三界煩惱。但有貪心。盡名為欲。非唯欲
界。
【記】離欲等者。謂貪使煩惱。通於三界。斷盡此貪。方
真離欲也。○問。若然者。則但是羅漢。皆斷三界煩
惱。云何善現稱第一耶。答。所言第一者。葢約無諍。
不約離欲也。故經云。我得無諍三昧。人中最為第
一。又魏經云。我若作念。世尊則不記我無諍行第
一。意者以空生獨得無諍三昧。故於諸離欲羅漢
之中。稱為第一也。
△二彰己不取。
我不作是念我是離欲阿羅漢。
【疏】二。彰己不取。
【記】不取經云。佛雖讚我。我於此時。輙無是念。
△三却釋佛意又二。初反釋。二正釋。初反釋。
世尊。我若作是念我得阿羅漢道。世尊則不說須菩
提是樂阿蘭那行者。
△二正釋。
以須菩提實無所行。而名須菩提是樂阿蘭那行。
【疏】三。却釋佛意。
【記】佛意經云。若我當此之時。作如是念。我得阿羅
漢果。佛則不說我為樂寂靜者。只緣不作是念。故
佛讚之。○無所行者。即不作念也。故經中。反說即
言若作是念。順釋即言實無所行。
【疏】論云離二種障。一煩惱障。得阿羅漢故離。二三
昧障。得無諍故離。故無所行。
【記】離煩惱障者。謂貪等十使麤細盡除。○離三昧
障者。三昧是定。障即是惑。三昧之障。依主釋也。不
同煩惱即障。持業釋故。○然此二障。離各有由。離
煩惱障。得羅漢故。離三昧障。得無諍故。
【疏】阿蘭那者。此云寂靜。
【記】寂靜者。寂靜即是無諍定。意言須菩提是樂寂
靜之者。
△五斷釋迦然燈取說疑（疏）二。初標章敘疑。二依
經斷疑。初標章敘疑三。初標章。二述疑意。三指疑
起處便結成疑。初標章。
【疏】五。斷釋迦然燈取說疑。
【記】第五疏。初標章。
△二述疑意。
【疏】論云。釋迦昔於然燈佛所受法。彼佛為此佛說
法。
【記】釋迦下。先述疑意。○即釋迦因中。為善慧仙人
蒙然燈如來授記云。汝於來世。當得作佛。號釋迦
牟尼。由此增進。入第八地。故云受法。廣有因緣。如
第十二中說。
△三指疑起處便結成疑。
【疏】云何言不可取不可說。
【記】云何下。指疑起處便結成疑。○此亦從前第三
中來。以彼文云。如來所說法。皆不可取不可說故。
△二依經斷疑（經）二。初問。二答
【疏】依經斷疑。
△初問。
佛告須菩提。於意云何。如來昔在然燈佛所。於法有
所得不。
【記】經問意云。於汝意中如何。謂我昔於然燈佛所。
於授記言說之中。有法為所得。為無所得。
△二答。
不也世尊。如來在然燈佛所。於法實無所得。
【記】答意云。如來昔在然燈佛所。於授記言說之中。
實無法為所得。
【疏】於法實無所得者。然燈佛說。說是語言。釋迦所
聞。唯聞語言。語言非實。智證法故。
【記】說是語言等者。以是語言。故無所得。○語言非
實者。謂語言從緣。緣無自性。舉體全空。空故無得
<pb n="461"/>
也。斯則聞而無聞。說而無說。○智證法者。釋得記
之由也。意明但以自無分別智。證自無差別理。智
與理冥。境與神會。豈有所說所得耶。
【疏】論云釋迦於然燈所。言語所說。不取證法。以是
義故。顯彼證智不可說不可取。
【記】論云下。引證上義。○證法離言說相。故不可說。
證法離心緣相。故不可取也。
△六斷嚴土違於不取疑（疏）二。初標章敘疑。二依
經斷疑。初標章敘疑三。初標章。二指疑起處。三結
成疑。初標章。
【疏】六。斷嚴土違於不取疑。
【記】第六疏。初標章。
△二指疑起處。
【疏】論云。若法不可取。
【記】若法下。指疑起處。○此亦從前第三中來。
△三結成疑。
【疏】云何諸菩薩。取莊嚴淨土。云何自受法王身。
【記】云何下。結成疑也。○既興功運行。六度齊修。迴
向發心。嚴淨佛土。此若非取。則孰為取耶。○佛身
之疑。意亦同此。以是二報。不相離故。故論文中。二
疑雙敘。○然今此科。但斷一種。
△二依經斷疑（經）三。初舉取相莊嚴問。二釋離相
莊嚴答。三依淨心莊嚴勸。初舉取相莊嚴問。
須菩提於意云何。菩薩莊嚴佛土不。
【疏】斷疑之文三。初舉取相莊嚴問。
【記】舉問經意云。菩薩取形相莊嚴佛土不。
【疏】佛意欲明法性真土。故問取形相莊嚴土不。
【記】佛意等者。空生本疑有取。佛意欲顯無取。取與
無取。在於性相二土。故且舉相問之。試其解不。
△二釋離相莊嚴答（經）三。初荅。二徵。三釋。初答。
不也世尊。
【記】釋答意云。不取相莊嚴佛土也。
△二徵。
何以故。
【記】徵意云。以何義故。不取相莊嚴佛土。
△三釋。
莊嚴佛土者即。非莊嚴是。名莊嚴。
【記】釋意云。不以相莊嚴。是真實莊嚴也。
【疏】二。釋離相莊嚴答。
【疏】偈云。智習唯識通。如是取淨土。非形第一體。非
嚴莊嚴意。
【記】偈云下。於中。前三句正釋經。後一句即却釋偈
之第三句也。○又。前兩句。釋經中莊嚴佛土者。非
形。釋即非莊嚴。第一體。釋是名莊嚴非嚴。顯偈中
非形。莊嚴意。顯偈中第一體。○此但指配其文。義
意即邐迤次顯。
【疏】論釋云。諸佛無有莊嚴國土事。唯真實智慧習
識通達。故不可取。
【記】論釋下。轉釋偈文。○諸佛下至不可取。釋偈之
前半。○謂修習無分別智。通達唯識真實之性。此
則以智契如。名為莊嚴。即是無取之義。所疑有取
自此釋遣。
【疏】莊嚴有二。一形相。二第一義相。
【記】莊嚴有二下。釋後半。○先列二土。○形相。即法
相土。謂金地寶池等。以要言之。但有所見聞皆屬
形相。○第一義即法性土。謂離一切相。無所見聞
即真如理是。
【疏】非嚴者。無形相故。莊嚴意者。即是第一莊嚴。以
一切功德成就莊嚴故。
【記】非嚴下。正釋。○即以後第三句。為出所以。由是
故得非嚴及莊嚴也。○非嚴即揀法相土非今所
嚴之者。當於經中則非莊嚴也。○莊嚴意者。即顯
法性土是此所嚴之者。當於經中是名莊嚴。所謂
<pb n="462"/>
顯發過恒河沙數功德而為莊嚴。如金作器。器非
外來。即以此器。反嚴於金。是故前引論云。諸佛無
有莊嚴國土事等。是則於諸嚴中。更無過者。故云
第一莊嚴等也。○言意者。即指非形第一體是非
嚴莊嚴之意也。意即所以也。
【記】問。諸佛身土。必須性相具足。方為了義。今既唯
嚴於性。豈不闕於相耶。答。身土之相。唯心之影。心
淨方能現之。苟能清淨其心。身土自然顯現。其猶
磨鏡。塵盡像生。自然而然。故非造作。故唯識云。大
圓鏡智。能現能生身土智影。況是即相亡相。非謂
棄相取性。但無執情。何閡於相。然以經宗無相。此
義稍增。首末皆爾。○用心之相。如次所明。
△三依淨心莊嚴勸。
是故須菩提。諸菩薩摩訶薩。應如是生清淨心。不應
住色生心。不應住聲香味觸法生心。應無所住而生
其心。
【疏】三。依淨心莊嚴勸。
【記】淨心勸經意云。以是義故。汝諸菩薩。應生無住
清淨之心。
【疏】論云。若人分別佛土是有為形相而言我成就
者。彼住於色等境中。
【記】若人下。先敘所遮之心。○意以形相為真佛土。
由是見故。便欲形相莊嚴。故云我成就等。
【記】彼住下。顯失也。○意明本欲嚴淨。如何却生染
心。以住色等即生死心。何名淨耶。
【疏】為遮此故。故云。應如是生清淨心。不應住色等
也。
【記】為遮下。躡前所遮。引起經意。○既以不住色等
為清淨心。當知住於色等。誠為染矣。
【疏】而生其心者。則是正智。此是真心。若都無心。便
同空見。
【記】正智者。無住之心。既是正智。當知有住所生之
心。同為妄識。○此中正智而言生者。所謂顯發。非
剏然而生。故大經云。於一切法不生。是般若波羅
蜜生也。○以此般若。不生不滅。故云真心。○若都
下。顯意遮過。○恐墮空見。故令生此真心。○天真
之心。本無生滅。但緣住境。即不相應。亦非斷滅。心
若不住。般若了然。亦非生起。恐人迷此。故為顯而
遮之。
【記】是則前令不住色等。是遮有。後令生心。是遮無。
既離有無。即名中道。如斯體達。是真莊嚴。何有佛
土而不清淨。故淨名云。欲淨佛土。當淨其心。隨其
心淨。即佛土淨。淨其心者。即離有無也。
△七斷受得報身有取疑（疏）二。初標章敘疑。二依
經斷疑。初標章敘疑二。初標章。二敘疑。初標章。
【疏】七。斷受得報身有取疑。
【記】第七疏。初標章。
△二敘疑。
【疏】疑意如前。
【記】疑起之意。前章已敘。○問。此與第三何別。答。前
化此報。故不同也。緣前聞應化非真。故無有取。便
云。報身是實。應有取心。是故此疑。躡彼第三而起
也。
△二依經斷。疑（經）二。初問答斷疑。二較量顯勝
【疏】斷疑之文二。初問答斷疑。
△初問答斷疑（經）四。初問。二答。三徵。四釋。初問。
須菩提。譬如有人。身如須彌山王。於意云何。是身為
大不。
△二答。
須菩提言。甚大世尊。
【記】斷疑經問答。可知。
△三徵。
何以故。
<pb n="463"/>
【記】徵意云。以何義故。名之為大。
△四釋。
佛說非身。是名大身。
【記】釋意云。非有漏有為身。是無漏無為身。○若準
無著。則全異於此。大抵首末皆依二諦而釋也。今
此疏中。有依天親。有依無著。則此一段。且依天親
也。
△初問答斷疑（疏）二。初總釋喻旨。二別解非身
【記】疏二。初。總釋喻旨。
△初總釋喻旨又三。初先明能喻。二正明所喻。三
以偈結。初先明能喻。
【疏】論云。如須彌山王。勢力高遠。故名為大。而不取
我是山王。以無分別故。
【記】高遠等者。謂下據金輪高八萬由旬。六萬諸山
而為眷屬。故名為大。故華嚴疏云。須彌橫海。落羣
峰之高。○而不取等者。彼山雖大。四寶所成。五位
法中。色法所攝。三性之內。無記性收。豈有分別而
取為王也。
△二正明所喻。
【疏】報佛亦如是。以得無上法王體故名大。而不取
我是法王。以無分別故。
【記】報佛下。正明所喻。○謂進修多劫。福智圓明。純
淨無垢。更無過此。故云無上。獨王（去聲）法界。故號
法王。大有二義。一約體。身智廓周故。二約位。諸聖
莫及故。○無分別者。非如色法是無記性。但以三
祗修習。萬慮都忘。如智寂然。故無分別。
△三以偈結。
【疏】故偈云。如山王無取。受報亦復然。
【記】偈云下。以偈結也。
△二別解非身二。初牒經略指。二引論廣釋。初
牒經略指。
【疏】非身名身者。非有漏有為身。是無漏無為身。
【記】非身下。二別解非身。二。初牒經略指。○無漏無
為者。無漏則簡異世間。無為則表非生滅。○問。今
明報身。即合有為無漏。云何此說無為耶。答此據
實教不約權宗。故是無為也。故淨名云。佛身無為。
不墮諸數。佛身無漏。諸漏已盡。
△二引論廣釋二。初本偈。二引論文。初引本偈
【疏】故偈云。遠離於諸漏。及有為法故。
【記】故偈云下。二引論廣釋。二。初引本偈。○此偈標
遠離有為有漏。意顯唯有漏法體。
△二引論文二。初雙標。二雙釋。三雙結。初雙標。
【疏】論云。若如是。即無有物。若如是。即名有物。
【記】論云下。二引論文。三。初雙標。○若如是者。指經
徵起以標也。
△二雙釋。
【疏】以唯有清淨身故。以遠離有為法故。
【記】以唯下。二雙釋。○清淨身。即法身也。此釋有物
之句。即是經中是名大身也。○問。此說報身。云何
言法。答。以法報合說。二身不殊。以此實教。理智無
二。故得云爾。
【記】以遠離下。釋無物之句也。即是經中佛說非身
也。○法身既是無為。則離有為生滅。○有為既離。
況有漏耶。故此釋文。不言諸漏。
△三雙結。
【疏】以是義故。實有我體。以不依他緣住故。
【記】以是下。三雙結。○謂以是遠離及唯有故。顯得
法身真我。無漏無為。不生不滅。湛然清淨。故有實
體。名為有物。○不如凡夫徧計之我。有漏有為。即
生即滅。如彼夢幻。無有實體也。
【記】以不依下。結無有物。亦是重顯所以也。○以不
依於五蘊有為之緣而住。唯如如及如如智獨存。
故有實我。○當知凡夫。皆依五蘊有為緣住。五蘊
<pb n="464"/>
尚假。況所計我耶。○緣法非己。故云依他也。
△二較量顯勝（經）二。初約外財較量廣顯經勝。二
約內財較量倍顯經勝。初約外財較量廣顯經勝
二。初較量勝劣。二釋勝所以。初較量勝劣三。初約
多河以辨沙。二約多沙以彰福。三約多福以顯勝。
初約多河以辨沙又二。初問。二答。初問。
須菩提。如恒河中所有沙數。如是沙等恒河。於意云
何。是諸恒河沙。寧為多不。
△二答。
須菩提言。甚多世尊。但諸恒河。尚多無數。何況其沙。
【疏】二較量顯勝。二。一約外財較量廣顯經勝。二。一
較量勝劣。三。初多河以辨沙。
【記】辨沙經意。可見。
【疏】恒河者。從阿耨池東面流出。周四十里。沙細如
麫。金沙混流。
【記】阿耨池者。此贍部洲。從中向北。有九黑山。次有
大雪山。次有香醉山於雪北香南。有阿耨池。此云
無熱惱。縱廣五十由旬。八功德水充滿中其。於中
四面。各出一大河。東名殑伽河。繞池一帀。流入東
海。南信渡河。西縛蒭。北徒多。皆繞池一帀。如次入
南西北海。今經恒河。即殑伽也。言恒者。譯者訛也。
○周四十里者。謂初出池口處也。
【疏】佛多近此說法。故取為喻。
【記】佛多下。出取喻之由。○然說此經時。但在祗園。
餘說法時。多近於彼。故以喻也。
△二約多沙以彰福亦二。初問。二答。初問。
須菩提。我今實言告汝。若有善男子。善女人。以七寶。
滿爾所恒河沙數三千大千世界。以用布施。得福多
不。
△二答。
須菩提言。甚多世尊。
【疏】二。約多沙以彰福。
【記】彰福經意。可見。
△二約多沙以彰福（疏）二。初徵釋。二難通。初徵釋
又二。初徵。二釋。初徵。
【疏】論云。前已說喻。何故復說。
【記】論云下。徵也。○謂三疑之後。四果之前。已說寶
施之喻。今復說者。豈不重耶。
△二釋。
【疏】偈云。說多義差別。亦成勝較量。後福過於前。故
重說勝喻。
【記】偈云下。釋也。○謂前以一三千界寶施。此說無
量三千界寶施。雖則總是多義總是勝較量。然其
後者。即多中之多。勝中之勝。故重說也。斯則言說
重而義意不重。
△二難通亦二。初難。二通。初難。
【疏】何故不先說此喻。
【記】何故下。轉難。○意云。何不於前文中。便說此喻
耶。
△二通又二。初約人通。二約法通。初約人通。
【疏】為漸化眾生。令信上妙義故。
【記】為漸下。約人通也。○謂機淺法深。頓說難信。漸
次誘引。令知勝德。
△二約法通。
【疏】又前未顯以何等勝功德能得菩提故。
【記】又前下。約法通也。○謂喻之前。未說四果無心。
釋迦無得。嚴淨國土。不嚴而嚴。修證佛身。無證而
證。是故較量之喻。亦未能勝。○後乃既明斯義。法
理兼深。由是。較量之喻。亦復殊勝。○或可出生佛
法之義。亦在前喻之後也。○況後釋所以中五段
經文。亦屬於此。思之。
△三約多福以顯勝。
佛告須菩提。若善男子。善女人。於此經中。乃至受持
<pb n="465"/>
四句偈等。為他人說。而此福德。勝前福德。
【疏】三。約多福以顯勝。
【記】顯勝經意。可知。
【疏】施感生死。經趣菩提。大意同前。
【記】大意同前者。即福不趣菩提。二能趣菩提。是也。
△二釋勝所以（經）五。初尊處歎人勝。二約義辨名
勝。三佛無異說勝。四施福劣塵勝。五感果離相勝。
初尊處歎人勝三。初明處可敬。二顯人獲益。三顯
處有佛。初明處可敬。
復次須菩提隨說是經。乃至四句偈等。當知此處。一
切世間天人阿修羅。皆應供養。如佛塔廟。
【疏】二釋勝所以。五。一尊處歎人勝。三。初明處可敬。
【記】可敬經。可知。
【疏】大般若說天帝不在。諸天若來。但見空座。盡皆
作禮供養而去。
【記】大般若下。引事證。○帝釋每於善法堂中。為天
眾說般若波羅蜜法。或有時不在。諸天若到。皆向
座恭敬作禮。為重於法。乃尊於處故。
【疏】窣堵波。此云高顯。塔者邊國訛語。
【記】高顯者。以尊人故。令處高顯。俾遠近皆見。敬而
生福也。
【疏】廟。貌也。於塔中安佛形貌。
【記】形貌等者。塔中有佛形貌。人見必生敬心。見於
說法之處。亦如見佛形貌。○若梵語制多。此云靈
廟。或云可供養處。與此大同。
△二顯人獲益。
何況有人。盡能受持讀誦。須菩提。當知是人。成就最
上第一希有之法。
【疏】二。顯人獲益。
【記】獲益經意云。宣說四句之處。尚得天人供養。何
況盡此經文能受持耶。如經敘之。
【疏】前四句猶勝。況此盡能受持。故最上等也。
【記】前四句等者。據此經意。望於前段。有二勝劣。何
者為前說其處。此說於人。前明四句偈。此明盡受
持。由是。前則劣中之劣。此乃勝中之勝。反覆而言。
故云何況也。○最上者。法身也。無漏無為。絕上上
故。第一者報身也。眾聖中尊。更無過故。希有者。化
身也。如前所說四種事故。意明受持讀誦。具獲三
身。功德圓滿也。○有云。能趣菩提。故云最上。勝出
諸乘。故云第一。世間無比。故云希有。
△三顯處有佛。
若是經典所在之處。則為有佛若尊重弟子。
【疏】三。顯處有佛。
【記】有佛經意云。如此經文。隨何方所。即為有佛及
諸弟子。
【疏】經顯如來法身。依法則有報化。
【記】經顯下明有佛及有之所以。○謂報化必依法
身。法身又從經顯。既有能顯之教。必有所顯之佛。
○又經是教法。佛是果法。果由理顯。理由行致。斯
則三佛備足。四法具圓所在之處。豈生輕劣。
【疏】又一切賢聖。皆以無為得名。經顯無為。必有賢
聖尊重弟子。
【記】又一切下。明有弟子之所以。○三乘賢聖。體是
無為。經顯無為。故有賢聖。○尊重者。謂證如者。皆
是入理聖人。可尊可重故。○若準魏經。即但言有
佛使人尊重。不言別有弟子。故使文云。即為有佛
尊重似佛。
△二約義辨名勝（經）四。初問。二答。三徵。四釋。初問。
爾時須菩提白佛言。世尊。當何名此經。我等云何奉
持。
【記】名勝經問意云。未審此經。有何名目。不有名目。
如何奉持。
△二答。
<pb n="466"/>
佛告須菩提。是經名為金剛般若波羅蜜。以是名字。
汝當奉持。
【記】答文可知。
△三徵。
所以者何。
【記】徵意云。如來常說。諸法名相皆空。今特立此名
者。有何所以。
△四釋。
須菩提。佛說般若波羅蜜。則非般若波羅蜜。
【記】釋意云。我所立者。名即無名。無名之名。豈違空
義。○為受持故於無名中強立名耳。
【疏】二。約義。辨名勝。佛立經名。約能斷惑。斷惑故勝
也。
【記】佛立下。釋立名之因。○因即所依之義。謂金剛
有能壞之義。般若有觀照之功。法喻雙彰。故曰金
剛般若。○其實亦約能堅之義以立。今且就用釋
之。○具如題中及七義句中說也。○斷惑故勝者。
眾生流轉。為遭惑染。若斷惑染。成佛無疑。豈不勝
乎。
【疏】則非般若者。無著云。對治如言執故。
【記】對治等者。約名顯義。義實名虗。若執虗名。安得
實義慮有斯執。是故對治。
△三佛無異說勝（經）二。初問。二答。初問。
須菩提。於意云何。如來有所說法不。
【記】異說勝經。問意云。汝謂如來。除所證之法外。更
有別異之說不。
△二答。
須菩提白佛言。世尊。如來無所說。
【記】答意云。如來除所證之法外。更無別異之說。
【記】此段躡於次前立名處來。意云。非唯立此經名。
名即無名。凡有所說。悉皆如此。又非我獨爾。諸佛
亦然。
△三佛無異說勝（疏）三。初標科。二正釋。三引證
初標科。
【疏】三。佛無異說勝。
△二正釋四。初釋無說。二出所以。三結通諸佛。四
結成上義。初釋無說。
【疏】無所說者。無別異增減之說。
【記】無別等者。謂釋迦一佛。初中後說。竟無別異增
減。○然乃但據真實無差。不約言詞有異耳。
△二出所以。
【疏】但如證而說。既如其證。則無所說。
【記】但如下。出所以也。○凡有說時。皆如其證。證中
無說。豈有異耶。
△三結通諸佛。
【疏】三世佛皆然。
【記】三世下。結通諸佛。○以諸佛同證。竟無二源。不
證則已。證則無別也。○若未至極位。在因地中。隨
其所說。各各差別。何以故。所證不同故。如地前地
上十地。節級不同。○由是果人。決無異說。
△四結成上義。
【疏】故云無異說。
【記】故云下。結成上義。○既一佛多佛。過去未來。所
說皆同。咸如其證。如證之說。不亦勝乎。
△三引證二。初引本論。二引無著。初引本論。
【疏】故論云。無有一法唯獨如來說餘佛不說。
【疏】故論云下。引證。○唯獨等者。說般若能斷煩惱
無有一佛不作此說。○餘皆若此。
△二引無著。
【疏】無著云。第一義不可說。
【記】第一等者。以諦理離言說相。離名字相。故不可
說。○此證前既如其證則無所說也。○然無著天
親。語雖似異。其意實同。既如其證。豈非第一義耶。
<pb n="467"/>
△四施福劣塵勝（經）三。初問。二答。三釋。初問。
須菩提。於意云何。三千大千世界。所有微塵。是為多
不。
△二答。
須菩提言。甚多世尊。
【記】塵勝經。問答之文可見。
△三釋。
須菩提。諸微塵。如來說非微塵。是名微塵。如來說世
界。非世界。是名世界。
【記】釋意云。所言塵者。非煩惱塵。但是地塵。所言世
界者。非染因界。但是地塵界。
【疏】四。施福劣塵勝。
【記】此即躡前較量中來。由前說河沙寶施。不及持
經。惑者所聞。未能誠信。所以如來。特說此義。使其
明見優劣。用滌所疑。具在疏文昭然可見。
【疏】論云。寶施福德。是煩惱因。以能成就煩惱事故。
地塵無記。非煩惱因。故塵勝施劣。
【記】論云下。釋盡其意。○意云。碎界為塵。塵上不起
煩惱。寶施得福。即有貪瞋。五欲自娛。無惡不造。故
相傳云。布施是第三生怨。所以塵界勝於寶施。○
且塵界但不起過。尚得為勝。況受持此經。定招佛
果。豈可以為劣哉。○由是相望。便有三重勝劣。謂
寶施不及塵界。塵界不及持經。持經尚勝於塵界。
豈得不如寶施。如百姓不如宰相。宰相不如天子。
天子尚勝於宰相。豈得不如百姓。喻中天子最勝
也。法中持經最勝也。經勝所以。豈不昭然。
【疏】大雲云。故諸地塵。則非貪等煩惱塵。是名無記
地塵。如來說三千界。非煩惱染因界。是名地塵無
記界。
【記】大雲下。但對經文以揀法喻。更無別義。○然其
意者。說微塵是塵。貪等亦是塵。以俱有坌汙之義
故。說三千為界。說煩惱染因亦為界。以皆有為因
之義故。亦可三千是器界。煩惱是有情界。故云今
則揀非貪等塵及染因界。但是地塵及三千界也。
【疏】是則界為塵因。塵不生煩惱。施為福因。福生煩
惱。
【記】是則下。結釋上義。並如前說。
△五感果離相勝（經）四。初問。二答。三徵。四釋。初問。
須菩提。於意云何。可以三十二相。見如來不。
△二答。
不也世尊。不可以三十二相得見如來。
【記】果勝經。問答之文可知。
△三徵。
何以故。
【記】徵意云。以何義故。不以三十二相為法身如來。
△四釋。
如來說三十二相。即是非相。是名三十二相。
【記】釋意云。如來說三十二相。非是法身無為之相。
但是化身有為之相故。
△五感果離相勝（疏）三。初標章。二正釋經文。三轉
遮謬解。初標科。
【疏】五感果離相勝。
△二正釋經文二。初敘經起意。二引證勝劣。初
敘經起意。
【疏】恐施寶者云。我施求佛誰言煩惱。故此經云。可
以相為佛不。
【記】恐施可。敘經起之意也。○恐彼意云。若施不求
佛。即起煩惱。本為求佛。云何。煩惱。○彼所求者。即
是三十二相之身。為破此見。故復問之。
△二引證勝劣又三。初標。二徵。三釋。初標。
【疏】論云。持說此法。能成菩提。勝彼福德。
【記】持說下。且標勝劣。○謂寶施但得色相。持經即
得菩提。故云勝彼福德。
<pb n="468"/>
△二徵。
【疏】何以故。
【記】何以故者。徵。○意云。既得三十二相。何不得菩
提。
△三釋。
【疏】彼相。於佛菩提。非法身相故。
【記】彼相下。釋也。○理法身。是菩提相。彼三十二相。
非菩提相。○所以言者。菩提無相故。○由法身即
菩提相。非菩提相空矣。
【記】又於其中。法身則勝。色身則劣。何以故。法身無
為。真實性故。色身有為。影像相故。○然由持說因
勝。故果中獲法身。寶施因劣。故果中獲色身。故上
標云。持說此經。勝彼福德。
△三轉遮謬解又二。初正遮。二結釋。初正遮。
【疏】經福能降施福。得三十二相。
【記】經福下。轉遮謬解。○恐施寶者。聞上所說。便云。
雖知色身劣於法身。寶施不如持說。我以不能持
說。不要法身。恒將寶施。成就色身。相好既圓。不亦
妙矣。為遮此見。故此云也。○謂前且約別義分於
因果。故說施感相身。若據實義而論。空施不成相
果。何者。由無智慧。隨相生情。所施雖多。唯成有漏。
縱得三十二相。但是轉輪王。色相雖同。不名為佛。
若能持說此經。則智慧圓起。依慧行施。不住有空。
以無漏因。獲無漏果。如此三十二相。始得名為佛
焉。
△二結釋。
【疏】意明經福降施。方得色相佛身。若但寶施。即煩
惱因。
【記】意明下。結釋上義。不逾前說。
△二約內財較量倍顯經勝（經）二。初較量勝劣。二
釋勝所以。初較量勝劣（經）二。初能較己勝。二所較
更勝。初能較己勝。
須菩提。若有善男子。善女人。以恒河沙等身命布施。
△二所較更勝。
若復有人。於此經中。乃至受持四句偈等。為他人說。
其福甚多。
【記】較量經意。如文可知。但甚多之言。顯超命施之
福也。
【疏】二約內財較量倍顯經勝。二。初較量勝劣。捨身
勝於寶施。持說又勝捨命。
【記】捨身等者。意恐人聞寶施不及受持。便謂以是
身外之財。所以劣於經福。若將身命布施。必勝受
持。為破其見。故有此文。○沙數猶劣。況一身耶。
△二釋勝所以（經）五。初泣歎未聞深法勝。二淨心
契實具德勝。三信解三空同佛勝。四聞時不動希
有勝。五大因清淨第一勝。初泣歎未聞深法勝。
爾時須菩提。聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來所得慧
眼。未曾得聞如是之經。
【記】泣歎經意者。謂空生聞上所說。喜極成悲。泣涕
連連。自宣心曲。身為羅漢。已是多時。慧眼雖聞。未
聞斯教。
【疏】二釋勝所以。五。初泣歎未聞深法勝。
【疏】捨身之苦。已感人心。何況更聞不及持說。是故
悲淚。
【記】捨身下。悲泣之由。○然有三意。一謂傷彼捨身
虗其功故。意云。捨命河沙。劣於持說。不達深旨。勞
而無功。二謂悲曩劫不逢遇故。意云。在凡不聞。故
當其分。自階聖果。亦未聞之。三謂慶今得聞喜極
成悲故。善吉剏聞深法。非本所望。涕淚文流。以彰
極喜。○今此疏中。且明前一也。
【疏】論云。念彼身苦。尊重法故悲淚。
【記】論云下。引證。
<pb n="469"/>
【疏】慧眼。人空也。未聞。法空也。
【記】慧眼等者。謂空生混跡。寄位小乘。自證人空已
來。未聞法空之理。以法空是大乘所證境故。
【記】然以此為經勝由者。有兩重意。一謂教若麤淺。
聞乃尋常。既感悲啼。乃知深妙。二謂常人啼泣。未
足為奇。善吉悲傷。當知最勝。勝之所以。不亦明乎。
△二淨心契實具德勝（經）二。初正明。二拂跡。初正
明。
世。尊。若復有人。得聞是經。信心清淨。則生實相。當知
是人。成就第一希有功德。
【記】正明經意云。若人聞此。能生信心。此信若生。不
信諸法。故云清淨諸法既泯。實相生焉。三身功德
自此周備。豈不勝耶。○第一等者如前所明。經文
存略。故標二也。
【疏】二淨心契實具德勝二。初正明。論云。此中有實
相。餘者非實相。
【記】此中。即般若教。餘者。即未說般若之前二乘人
天之教。○所言實相者。即無相之相也。謂無我法
之相。以要言之。離一切相。各為實相。故下文云。離
一切相。即名諸佛。○言餘教所無者。謂人天教中。
具足二執。小乘教內。法相猶存。不可以二執之相
而為實相。故言餘者非實相。非。猶無也。○言此有
者。謂頓除二執。雙顯二空。空病亦空。二邊皆離。中
道斯顯。名實相焉。故云此中有也。
【記】問。實相之理。教但能詮。云何信心便生實相。答。
謂能信此經。必無二執。無二執處。即是實相。非謂
別有實相生也。
△二拂跡。
世尊。是實相者。則是非相。是故如來說名實相。
【記】拂跡經意云。此實相者。體當勝義。但唯無相。名
依世諦。故言實相。
【疏】二拂跡。無著云。為離實相分別想故。
【記】為離等者。恐聞實相之名。便生實相之想。想即
分別也。良以實相真妙。言念不及。雖假言念。唯證
相應。若起當情。但唯影像。恐認於此。故曰即非。
△三信解三空同佛勝（經）三。初總標信解。二別顯
三空。三如來印定。初總標信解。
世尊。我今得聞如是經典。信解受持。不足為難。若當
來世後五百歲。其有眾生。得聞是經。信解受持。是人
則為第一希有。
【記】信解經意云。我為阿羅漢。親稟佛言。信解受持。
不為難事。若當來世。濁惡世中。去聖時遠。不聞佛
說。覽斯遺教。信解法空。領受任持。依解起行。若斯
等類。不亦難乎。
【疏】三信解三空同佛勝。三。初總標信解。
【疏】無著云。未來法滅時。尚有菩薩受持。故無我人
等取。云何汝等於正法時。遠離修行。不生慚愧。
【記】未來等者。謂無著出世。當正法中。故引來世之
勝人以誡當時之劣者。是知小人君子。何代無之。
斯則指於第二疑中所說後五百歲持戒修福者
也。
△二別顯三空（經）三。初我空。二法空。三俱空。初我
空二。初徵。二釋。初徵。
何以故。
【記】三空經。徵意云。設有能信解受持。以何義故。得
為希有。
△二釋。
此人無我相人相眾生相壽者相。
【記】釋意云。以無我等相故。○此則我空也。
△二法空二。初徵。二釋。初徵。
所以者何。
【記】徵意云。所以令無我等相者。何謂也。
△二釋。
<pb n="470"/>
我相即是非相。人相眾生相壽者相即是非相。
【記】釋意云。以我等相。即非相故。○我相體是心心
所法。既無此體。即是法空也。
△三俱空二。初徵。二釋。初徵。
何以故。
【記】又徵意云。以何義故。令無我法之相。
△二釋。
離一切諸相即名諸佛。
【記】後釋意云。離一切相。名為佛故。○諸相雖多。不
逾我法。今此統收。故云一切。○斯則是相皆離。為
俱空也。俱空之理。則名為佛。佛自此成。故言勝也。
【疏】二。別顯三空。
【疏】無著云。無我等者。無人取。我等即非相者。無法
取。
【記】人法二取。其義可知。
【疏】離一切者。顯示諸菩薩隨順學相。諸佛世尊離
一切相。是故我等。應如是學。
【記】顯示等者。為我法二空。菩薩有分。離一切相。方
是如來。今顯示此義者。令諸菩薩。方便隨順。學而
習之。見賢思齊。速成佛故。故云諸佛世尊乃至如
是學也。
△三如來印定。
佛告須菩提。如是如是。
【疏】三。如來印定。
【記】印定經意。如文可知。
【記】然以前來從爾時須菩提聞說是經。乃至離一
切相即名諸佛。盡是空生之言。於中邐迤有其六
重。所謂聞法悲啼。信生實相。對彰難易。明無我人
法執兼亡。盡成佛故。如斯所說。皆當誠諦之言。故
佛世尊。印云如是。○重言者。表言當之極耳。
△四聞時不動希有勝。
若復有人。得聞是經。不驚不怖不畏。當知是人。甚為
希有。
【疏】四。聞時不動希有勝。
【記】不動經意云。此經深妙。難解難知。或有人聞。多
生驚畏。若得不生驚畏。豈不希有者哉。○實難其
人。葢緣經勝。經勝之義。昭然可知。
【疏】論云。驚者謂非度生懼。怖者不能斷疑心故。畏
者一向怖故。其心畢竟墮驚怖故。
【記】驚畏者。此三行相不同。驚謂愕然而怪。怖則進
退慞惶。畏則一向恐懼。○如人欲往上京。行於大
路。以先未經歷。忽然而驚。心自念言。何謂至此。或
進或退。疑是疑非。遂無決定之心。謂此路元來不
是。或反而不進。或恐懼發狂。墜壑投巖。不終天命。
○法中亦爾。以佛於人天小乘教中。說空說有。不
達意者。隨言而執。及說此經。則顯非空非有中道
之理。先所執者悉皆驚畏。却以為非。不能進趣。或
墮凡夫。或落小乘。菩提真空從茲永失。○今之經
意則云。若人聞此不有不空難信之法。不生驚畏
之心。則能不捨菩提進向大道。旨趣深玅。尠有其
人。若或有之。是為希有也。
△五大因清淨第一勝（經）二。初徵。二釋。初徵。
何以故。
【記】大因經。徵意云。以何義故。聞而不驚等。得為希
有耶。
△二釋。
須菩提。如來說第一波羅蜜。非第一波羅蜜。是名第
一波羅蜜。
【記】釋意云。以此法門。於諸波羅蜜中。是第一波羅
蜜故。然此波羅蜜。若約勝義。則不可言。故言非第
一等。今所說者。約世諦說。為勝之義。不亦然乎。故
云是名等。
【疏】五。大因清淨第一勝。
<pb n="471"/>
【疏】何以故者有二。一。躡前不驚等徵。二。都躡前勝
以徵。
【記】二都下。為前來兩重較量。皆言經勝。釋勝所以。
已列九門。每門之中。各是一義。未知根本何謂勝
乎。斯於勝所以中。更徵勝所以也。
【疏】論云。此法門者。名為大因。勝餘修多羅故。
【記】大因者。謂第六般若波羅蜜也。以佛有三身。法
身最大。此能得故。名為大因。六中最勝。故稱第一。
○勝餘等者。謂人天二乘教中。不詮此法。今乃詮
之。彼以所詮劣故。能詮亦劣。此以所詮勝故。能詮
亦勝也。
【疏】名為清淨。無量諸佛同說。
【記】清淨等者。謂隨相之法。建言必異。離相之理。說
即無差。以平等一味故。平等一味。即勝義諦也。以
是勝義。故清淨矣。
【疏】故彼珍寶檀等。無如是功德。是故彼福德中。此
福為勝。
【記】故彼下。通釋都徵之意。○檀即是施。通於內外
二財。故云等也。○無如是功德者。謂在因無破惑
之功。在果無法身之德故。○此福者。受持讀誦也。
○然前門門皆顯經勝。勝之根本。不過此門。能成
清淨法身。是故說名為勝。內外財施。安可較量。

金剛經疏記科會卷第六

<sarticle>金剛經疏記科會卷第七</sarticle>
唐　圭峰大師　疏
宋　長水大師　記
後學古杭雲棲釋大[琮-示+(眉-目+貝)]科會
△八斷持說未脫苦果疑（疏）二。初標章敘疑。二依
經斷疑。初標章敘疑四。初標章。二指疑起處。三印
定。四結成疑。初標章。
【疏】八斷持說未脫苦果疑。
【記】第八疏。初標章。
△二指疑起處。
【疏】論云向說捨身。苦身果報。故福劣。
【記】向說下。指疑起處也。此從前內財較量中來。謂
河沙命施。全勝外財。猶感苦身。故名為劣。
△三印定。
【疏】若爾。
【記】若爾者。印定前說。
△四結成疑。
【疏】依此法門持說。諸菩薩行苦行。亦是苦果。
【記】依此下。結成疑也。謂依此經受持解說。不憚勞
苦。即是菩薩行。菩薩之行。無所不為。剜身然燈割
股救鴿。一句投火。半偈亡軀。供佛燒身。捐形飼虎。
如是等行。皆名苦因。為行頗同。果證何異。因果既
等。何勝劣哉。
【疏】云何此法不成苦果。
【記】云何等者。意明前捨身命。即成苦果。今受持經
亦是苦行。何故不成苦果耶。
△二依經斷疑（經）二。初明超忍以斷疑。二勸離相
以安忍。初明超忍以斷疑二。初明忍體。二明忍相。
初明忍體。
須菩提。忍辱波羅蜜。如來說非忍辱波羅蜜。
【疏】斷疑之文二。初明超忍以斷疑。二。初明忍體。
【記】忍體經意云。忍辱波羅蜜者。勝義諦中。則無此
相。故云非忍辱等。
【記】斷疑意者。若如汝言。受持此經。及菩薩行苦行。
便同捨身。俱成苦果者。此義不然。以前捨身。不達
無相。即成苦果。持說此法菩薩苦行。達無我人。知
忍無忍。彼岸非岸。直造本源。豈成苦果。故云忍辱
非名辱等。
<pb n="472"/>
【疏】忍到彼岸。已離苦相。況彼岸非岸。誰苦誰忍。
【記】忍到等者。然此以超忍為體。須知本末五重。然
後披疏。則明見其理。五重者。一是本源之心。非動
非靜。二不忍。謂以怨報怨。三忍。雖不加報。未能忘
懷。即未至彼岸忍。四心情絕慮。寂然不動。即至彼
岸忍。五非動非靜。即超彼岸忍。為治動心。且居靜
境。動既非實。靜豈為真。若準五門。方為究竟。與其
第一。更無二源。體相常然。竟無改易。○今言忍辱
波羅蜜。即第四門非忍辱波羅蜜。即第五門。○離
苦相者。已越第三。彼岸非岸。兼超第四。尚踰靜境
豈有動心。初後兩端。正當忍體。
△二明忍相二。初引一生證極苦忍。二引多生證
相續忍。初一生證極苦忍二。初正明。二反顯。
【疏】二明忍相。二。初引一生證極苦忍。二。初正明。
△初正明二。初徵。二釋。初徵。
何以故。
【記】正明經。徵意云。以何義故。能行此忍。
△二釋。
須菩提。如我昔為歌利王割截身體。我於爾時。無我
相。無人相。無眾生相。無壽者相。
【記】釋意云。以無我等相故也。
【疏】歌利。此云極惡。佛昔作仙。山中修道。王獵疲寢。
妃共禮仙。王問得四果。皆答不得。王怒割截。天怒
雨石。王懼而懺悔。仙證本無瞋。王乃免害。
【記】歌利王等。準涅槃經說。我念往昔。生南天竺。富
單那城。婆羅門家。是時有王。名迦羅富。其性暴惡。
憍慢自在。我於爾時。為眾生故。在彼城外。寂然禪
思。爾時彼王。春木華敷。與其眷屬。宮人綵女。出城
遊觀。在林樹下。五欲自娛。其諸綵女。捨王遊戲。遂
至我所。我時為欲斷彼貪故。而為說法。時王見我。
便生惡心。而問我言。汝今已得阿羅漢果耶。我言
不得。復言。或得不還果耶。我言不得。復言。汝既年
少。未得如是二果。則為具有貪欲煩惱。云何恣情
觀我女人。我即答言。大王當知。我今雖未斷貪欲
結。然其內心。實無貪著。王言癡人。世有仙人。服氣
食果。見色尚貪。況汝盛年。未斷貪欲。云何見色而
當不著。我言大王。見色不貪。實不由於服氣食果。
皆由繫念無常不淨。王言。若有輕他而生誹謗。云
何得名修持淨戒。我言大王。若有妬心。則為誹謗。
我無妬心。云何言謗。王言大士。云何名戒。我言忍
名為戒。王言。若忍是戒。當截汝耳。若能忍者。知汝
持戒。即截我耳。時我被截。容願不變。時王羣臣。見
是事已。即諫王言。如是大士。不應加害。王告諸臣。
汝等云何知是大士。諸臣答言。見受苦時。容顏不
變。王復詰言。我當更試。知變不變。即劓其鼻。刖其
手足。爾時菩薩。已於無量無邊世中修習慈悲。慜
苦眾生。時四天王。心懷瞋忿。雨砂礫石。王見事已
心大怖畏。復至我所。長跪而言。惟願哀愍。聽我懺
悔。我言大王。我心無瞋。亦如無貪。王言大德。云何
得知。我即立誓。我若真實無瞋恨者。令我此身。平
復如故。發是願已。身即平復。○今疏言問得四果
者。葢通相而言也。
【疏】論云。不但無苦。而乃有樂。以慈悲故。
【記】論云下。義如後釋。
【疏】二反顯。
△二反顯二。初徵。二釋。初徵。
何以故。
【記】反顯經。徵意云。以何義故。得知無我等相。
△二釋。
我於往昔節節支解時。若有我相人相眾生相壽者
相。應生嗔恨。
【記】釋意云。若有我相。應生嗔恨。既不嗔恨。則無我
相。如昔立誓。若實無瞋。身即平復。以無瞋故。則知
<pb n="473"/>
無我。以無我故。方成真實忍波羅蜜。○支。離也。
△二引多生證相續忍。
【疏】二。引多生證相續忍。
須菩提。又念過去。於五百世。作忍辱仙人。於爾所世。
無我相。無人相。無眾生相。無壽者相。
【記】相續忍經意云。恐人將謂只是一度能為此忍。
故說過去已五百生。或恐人言。無我能忍。應可暫
時。若使頻為。必不能爾。故說多生悉皆如是。或恐
人言。有何所因。無我能忍。故說多生忍之熟故。含
三意故。有是言也。
【疏】累苦故忍熟而樂。但與正定慈悲相應。
【記】累苦故者。本疑累苦難忍。却由累苦能忍。斯則
翻前三意中後二意也。○而樂者。然有四意故樂。
一為忍熟故樂。如役力之人。久得其志也。二為正
定故樂。常踞大定。寂滅不動故。三為愍他故樂。如
孩子杖父。父即樂生。四為自利故樂。以將此幻形。
易得堅質。具茲四意。故言樂也。疏文但有前三。
【疏】故偈。云離我及恚相。實無有苦惱。共樂有慈悲。
如是苦行果。
【記】故偈云下。引證。○如是苦行果者。對破疑情也。
謂因苦果還苦。因樂果還樂。故不同也。如陶金作
器。器還是金。和土脫墼。墼還是土。前徵云何此法
不成苦果。今此結云。如是苦行。故不成苦果也。
△二勸離相以安忍（疏）二。初引論敘意。二分文正
釋。初引論敘意。
【疏】二。勸離相以安忍。論云。若有菩薩。不離我相。見
苦行苦。欲捨菩提心。故勸離相。無著云。為對治不
忍因緣有三種苦。謂流轉苦。眾生相違苦。乏受用
苦。
【記】二勸離相中。疏二。一引論敘意。○論云下。出勸
之由也。謂不能安忍。欲捨菩提心。由見苦故。見苦
是苦者。由不離我相故。若離我相。則不見苦。自然
成忍。不捨菩提。故今勸之。令離相也。夫菩提心者。
謂上求下化。二利不息。既若見苦為苦。即不能忘
身捨命。出生入死。是故便捨大菩提心。如舍利弗。
本發大心。行菩薩行。至六住。被乞眼睛。便生瞋忿。
不成忍行。捨大歸小。葢由我相也。○三種苦者。前
二即次文。後一即當第十疑中心住於法行布施
等是也。意明住相行施。墮有漏中。受用欲樂。疲乏
生苦也。亦可有漏有限。有限故乏受用。乏受用故
生於苦也。然今依天親科經。故不收入此段。前二
文理相似。故全用之。
△二分文正釋（經）二。初總標。二別顯
【疏】文二。初總標。
△初總標。
是故須菩提菩薩應離一切相。發阿耨多羅三藐三
菩提心。
【記】總標經意云。以是無我相等得成忍行故。彼諸
菩薩。應須離相發菩提心。
【疏】若離相發心。雖逢大苦。即能不捨。
【記】若離等者。住相既捨菩提。不住即成大忍。菩提
之心。自然久固。何捨之有也。
【疏】無著云。離一切相者。為離如是三苦相也。
【記】無著下。可知。
△二別顯二。初對治不忍流轉苦。二對治不忍相
違苦。
【疏】二別顯。二。初對治不忍流轉苦。
△初對治不忍流轉苦。
不應住色生心。不應住聲香味觸法生心。應生無所
住心。若心有住。則為非住。是故佛說。菩薩心不應住
色布施。
【記】流轉苦經意云。不應住於色等六境。生於妄心。
應生無住菩提之心。若心有住色等境界。則為非
<pb n="474"/>
住菩提也。○以是義故。佛於正答問之中。說菩薩
心不應住於色等布施。○菩薩之行。處處皆同。故
引前文以證於後也。
【疏】初正明。流是集諦。轉是苦諦。無著云。若著色等。
則於流轉苦中疲乏故。菩提心不生。
【記】流是下。解科文。此即四諦之中前二世間因果
也。大雲解云。集招苦果。故說為流。生死不停。故名
為轉。斯則襲習綸輪之義也。○著色等者。著色等。
即疲乏菩提心不生。不著色等。即不疲乏。菩提心
生矣。
【疏】後引證。引前說無住施具含六度。證此文矣。
【記】引前等者。是上修行文中也。已如前說。
△二對治不忍相違苦（疏）二。初科。二釋。初科
【疏】二。對治不忍相違苦。
△二釋二。初正釋。二指配。初正釋二。初引無著顯
意。二約天親釋文。初引無著顯意。
須菩提。菩薩為利益一切眾生。應如是布施。如來說
一切諸相即是非相。又說一切眾生。則非眾生。
【記】相違苦經意云。菩薩行行。本為利益眾生。故使
離相行於布施。若能離相。則眾生相違時。不生疲
乏也。○況我法二相。如來說為非相耶。以皆本無
故須離矣。若其本有。何用離之。勸離之旨。方茲著
矣。
【疏】無著云。既為眾生行施。云何於彼生瞋。由不能
無眾生想故。眾生相違時。即生疲乏。故顯示人無
我。法無我。
【疏】疏文內。引無著顯意。○既為等者。葢不合為而
為之也。如人邊客本為供承。見有所須。反生凌辱。
於理如何。○由不能下。出瞋之所以也。○故顯下。
出經意也。但無此二。心必相應。
△二約天親釋文。
【疏】論云。諸相者。眾生相也。非相者。無我也。陰中見
我。是眾生相。
【記】論云下。二約天親釋文。○眾生相者。以魏經云
一切眾生相故。○陰中等者。今於陰中。不見有我。
故云非相也。
【疏】一切眾生者。五陰法也。非眾生者。陰空故。法無
我也。
【記】五陰法者。以彼眾生。皆用五陰之所成故。○陰
空等者。以無能成之五陰。故云法無我也。
【記】然此人法二相。本自空無。眾生不知。妄執為有。
今所說者。意令知而離之也。
【記】又此我法經文。文與意反。文即先法後人。意則
先人後法。魏經之內。文句昭然。故今疏中。順意釋
也。
△二指配。
【疏】乏受用苦配在後段。
△九斷能證無體非因疑（疏）二。初標章敘疑。二依
經斷疑。初標章敘疑二。初標章。二敘疑。初標章。
【疏】九斷能證無體非因疑。
【記】第九疏。初標章。
△二敘疑。
【疏】論云。於證果中無道。云何彼於果為能作因。
【記】於證下。述疑意。兼指疑起處也。○此從前第三
第七中來。以彼較量內外財施。不及持經。以此得
菩提故。遂起疑云。若然者。且言說是因。因即是道。
以此證果。理則不成。何者。以果是無為。無為有體。
因是有為。有為無體。無體之道。不到果中。云何說
此而為因耶。
△二依經斷疑（經）二。初斷疑。二離執。初斷疑（疏）二。
初略消經意。二廣釋五語。初略消經意。
須菩提。如來是真語者。實語者。如語者。不誑語者。不
異語者。
<pb n="475"/>
【疏】斷疑之文二。初斷疑。
【記】斷疑經意云。如來之言。真實無異。皆如其事。不
誑眾生。持說必趣菩提。汝等云何不信。○又以如
來說於真實等。故名如來為真實語者。由是者字
皆屬如來。
【疏】佛所有說。皆如其事。今說證果。何疑不然。
【記】疏文。初略消經意。○佛所下。通說斷疑之意。○
皆如其事者。即下四語所說之事。○今說等者。以
彼況此也。意云彼既無謬。此豈不然。
△二廣釋五語。
【疏】真語者。說佛身大菩提法也。是真智故。
【記】真語下。二廣釋五語。○佛身。即真身也。以法報
合論。理智無二故。若欲分文別指。則佛身是報。大
菩提法為法也。○是真智者。以菩提是覺。覺即智
故。論云。依此法身。說名本覺。法報合說。同名真身。
如來說此真智之法。乃名如來為真語者。此則以
所說名能說也。餘皆例此。
【疏】實語者。說小乘四諦。諦是實義。
【記】諦實等義。已如前說。
【疏】如語者。說大乘法有真如。小乘無也。
【記】如語等者。小乘雖有生空之理。非實真如。以是
偏真。未徹源故。大乘之內。具顯三空。空病亦空。是
究竟真如法也。
【疏】不異語者。說三世授記等事。更無參差。
【記】不異者。與三乘弟子授記。劫數久遠。名號壽量
國土等事。一一不異故也。
【疏】佛將此四語。不誑眾生。是故秦譯。加不誑語。
【記】佛將等者。謂本來只有四語。秦什譯時。加此一
語。欲以統收四語。發明佛意。用之斷疑也。○應可
一一舉而問之。以顯不誑之義。且如佛說大菩提
法為真智時。為真不真耶。則對曰真。當知如來是
真語者。斯則不誑之義明矣。他皆例此。
【記】說此四事。既不誑人。今說此經。受持得菩提果。
豈成誑耶。云何不信。
【記】雖此言說有為無體之因。能證離言無為有體
之果。故偈云。果雖不住道。而道能為因。以諸佛實
語。彼智有四種。亦如淨名云。文字性離。即是解脫。
無離文字說解脫也。
△二離執。
須菩提。如來所得法。此法無實無虗。
【疏】二。離執。
【記】離執經意者。前雖以言遣疑。又恐隨言生執。聞
說依言得菩提。便謂言中有菩提。及聞言中無菩
提。便謂畢竟無菩提。不達言空而法實。故作斯執。
今則遣之。故云如來所得等也。
【疏】無實者。如言說。性非有故。
【記】如言等者。為言說緣生。本無自性。言中菩提。亦
同言說。何以故。有名無實故。如言於火。但有火名。
名言二法。皆無體性。故云如言等也。
【疏】無虗者。不如言說。自性有故。
【記】不如等者。不似言說也。謂言說畢竟無體。菩提
之法。即不無也。但以不在言中。不無離言之法。如
言中之火雖無。不無離言之火。
【記】由是。言中雖無火。不妨因言而得火。言中雖無
菩提。不妨因言而得菩提。以依言進修。必證果故。
○若然者則不應言中執有。離言執無。達此有無。
方云離執。故偈云。順彼實智說。不實亦不虗。如聞
聲取證。對治如是說。
△十斷如遍有得無得疑（疏）二。初標章敘疑。二依
經斷疑。初標章敘疑四。初標章。二指疑起處。三立
理。四結成疑。初標章。
【疏】十。斷如遍有得無得疑。
【記】第十疏。初標章。
<pb n="476"/>
△二指疑起處。
【疏】論云。若聖人以無為真如法得名。
【記】若聖下。指疑起處。此從第三中來。○準彼。但云
無為。不言真如。今所言者。揀餘無為故。○所以揀
者。欲顯所疑。要成徧義。餘無為法。有不徧故。
△三立理。
【疏】彼真如。一切時處恒有。
【記】彼真如下。立理也。○如華嚴云。法性徧在一切
處。一切眾生及國土。三世悉在無有餘。亦無形相
而可得。斯則處及塵塵。時該念念故也。
△四結成疑。
【疏】何故有得者。有不得。
【記】何故下。結成疑。○既徧時處。即合皆得。何故有
得不得耶。
△二依經斷疑（經）二。初舉喻斷疑。二讚經功德
初舉喻斷疑。
須菩提。若菩薩。心住於法。而行布施。如人入闇。則無
所見。若菩薩心不住法。而行布施。如人有目。日光明
照。見種種色。
【疏】斷疑之文二。初舉喻斷疑。
【記】斷疑經意云。若住法行施。則不得真如。如入暗
中。一無所見。若無住行施。則得真如。如太陽昇天。
何所不矚。○真如雖徧。得失在人。義理昭然。竟何
所惑。
【疏】論云。無智住法。心不清淨。故不得。有智不住法
心清淨。故得。
【記】無智等者。謂無般若觀照之智。由無智故。即執
著色等六塵。及空有等一切法也。以住是執著之
義。故云住法心不淨者。由執著故。為塵所染。正智
不生。不證真理。故云不得。得即證也。○有智等者。
反前可見。
【疏】有目者。如得對治法。日光者。如所治闇盡。能治
現前。空喻真如。色喻性上萬德。
【記】對治等者。以經中具有法喻。疏中配釋。影略難
明。今要預說。然會疏文。
【記】謂喻中有五。一空。二色。三暗。四日。五目。○法中
有四。一真如。二性德。三煩惱。四智。○法四喻五。數
不齊者。以空喻真如。色喻性德。暗喻煩惱。日目二
事同喻一智。所以然者。以日目二事。各有一能。智
慧之中。具有二義。日能破暗。如智斷惑。目能見空。
如智證理。既目無破暗之義。日無見空之能。約義
分之。但有四對法喻。
【記】喻中意者。且如虗空。無所不徧。一切色法。亦滿
世間。百千萬人。悉在其內。日光未出。六合瞑然。雖
在空。而不見空。雖對色。而不見色。○苟或日出。昏
暗盡除。眼目開明。空色皆見。匪但空無邊際。身在
其中。反思暗瞑之時。不曾暫出。
【記】法中亦爾。謂真如之理。周徧十方。性上功德亦
徧一切。眾生無量。悉在其中。以智慧未生。唯是癡
暗。雖在真內。何曾見真。雖有性德。不見性德。○苟
或智慧明發。惑暗盡除。真性廓周。自然明見。匪但
性無邊際。身在性中。反思迷暗之時。不曾暫離。
【記】故肇公云。道遠乎哉。觸事而真。聖遠乎哉。體之
則神。○彌勒頌云。時及處實有。而不得真如。無智
以住法。餘者有智得。
【記】對治法者。即智慧也。以日目二種。同喻此故。謂
日是能治。暗是所治。所治之暗既盡。能治日光現
前。即能見其色等。法中惑智。例此言也。○故偈云。
暗如愚無智。明者如有智。對法及對治。得滅法如
是。
△二讚經功德二。初總標二別顯。
【記】讚德者。以顯得真如為由心淨。心淨由不住法。
不住法緣有智。有智葢由聞經。當知此經。有其勝
<pb n="477"/>
德。故須讚歎。以示將來。○勝德之相。即下十段。
△初總標。
須菩提。當來之世。若有善男子。善女人。能於此經。受
持讀誦。則為如來。以佛智慧。悉知是人。悉見是人。皆
得成就無量無邊功德。
【疏】二讚經功德。二。初總標。
【記】總標經意。如文可知。○所言以佛智慧知功德
者。意言除佛世尊。餘無知者。葢顯功德之殊勝也。
【疏】無著云。讀誦者。此說受持因故。為欲受故讀。為
欲持故誦。
【記】受持因者。標也。○為欲下。釋。○欲受其文故先
讀。欲持其義故先誦。是故受持。皆由讀誦。故分因
果也。
【疏】論云。受持修行。依總持法故。讀誦修行。依聞慧
廣故。
【記】受持等者。謂依總持法。而受持修行。若文若義。
總能領納。方曰受持。此則思慧也。○讀誦等者。謂
依聞慧廣故。讀誦修行。若無所聞。憑何讀誦。此聞
慧也。論云。廣多讀習。亦名聞慧。○然皆言修行者。
葢通相說也。非是三慧中修慧。以修慧與理相應。
唯局無漏。出於讀等四法之表。故不配之。但約聞
思二慧。共所成就。故疏次云。是則從他聞法等。
【疏】是則從他聞法。內自思惟。為得修行智也。故偈
云。修從他及內。
【記】故偈下。引證。○從他。即聞慧也。及內。即思慧也。
△二別顯十。初捨命不如。二餘乘不測。三依大心
說。四具德能傳。五樂小不堪。六所在如塔。七轉罪
為佛。八超事多尊。九具聞則疑。十總結幽邃。初捨
命不如二。初捨命福。二信經福。初捨命福。
須菩提。若有善男子。善女人。初日分。以恒河沙等身
布施。中日分復以恒河沙等身布施。後日分。亦以恒
河沙等身布施。如是無量百千萬億劫。以身布施。
【疏】二別顯。十。初捨命不如。二。初捨命福。
【記】捨命福。經意可知。
【疏】偈云。以事及時大。福中勝福德。
【記】以事等者。以前來已說命施。此中復說者。葢時
事俱勝故。時即布施之時。事即布施之事。前但一
度。施一河沙身命。時事皆小。今則無量劫中。日復
三度。以河沙身命布施。時事皆大。是捨命福中勝
福德也。
△二信經福。
若復有人。聞此經典。信心不逆。其福勝彼。何況書寫
受持讀誦為人解說。
【疏】二信經福。
【記】信經福。經意亦可知。○不逆者。是不謗義也。魏
經如此。
【疏】信經劣於持說。多命勝於前喻。
【記】信經者。謂能所較量之中。皆有勝劣。能中。一河
沙數為劣。三時多劫為勝。所中。信經為劣。持說為
勝。前則以劣況勝。此則以勝況劣。前淺後深。天地
之遠矣。
△二餘乘不測。
須菩提。以要言之。是經有不可思議不可稱量無邊
功德。
【疏】二。餘乘不測。
【記】餘不測經意云。若具足讚歎。終不可窮。以實言
之。有無邊功德等也。
【疏】偈云。非餘者境界。
【記】非餘等者。非二乘菩薩能盡知也。故前云。以佛
智慧而悉知故。又下文云當知是經義不可思議。
果報亦不可思議。佛尚如此。餘豈能知。
【疏】無著云。不可思議者。唯自覺故。不可稱量者。無
有等及勝故。
<pb n="478"/>
【記】自覺者。謂以心思口議。但及名相之境。此非名
相。故不可思議。惟證相應故也。○等及勝者兩意。
一則無有等此勝功德故。二則無有勝於此故。無
有等於此故。故心經云。是無上呪。是無等等呪。及
即等義。故不別標也。
△三依大心說。
如來為發大乘者說。為發最上乘者說。
【疏】三依大心說。
【記】大心說經意云。以非餘者所知故。故為最上者
說。
【疏】最上者。一佛乘也。
【記】一佛乘者。經中初標大乘。名恐濫於權教。故復
揀云。最上乘者。今疏中出最上乘體。故云一佛乘
也。體當本覺。故名為佛。非二非三。故名一乘。故魏
經云。為住第一大乘眾生說。即當善吉所為機。發
無上菩提心者。
△四具德能傳。
若有人能受持讀誦。廣為人說。如來悉知是人。悉見
是人。皆得成就不可量不可稱無有邊不可思議功
德。如是人等。則為荷擔如來阿耨多羅三藐三菩提。
【疏】四。具德能傳。
【記】能傳經意云。若能宣說受持。此則修行二利。能
令佛種不斷。則名荷擔菩提。
【疏】成就等者。偈云。滿足無上界。
【記】滿足無上界者。滿足即成就義。界即因義。意明
不可量等功德。與無上菩提為因故也。
【疏】荷擔者。無著云。肩負菩提重擔故。
【記】荷擔等者。在肩曰擔。背負曰荷。今明行菩薩行。
即是荷擔。謂以大悲下化。以大智上求。以大願雙
運。安於精進肩上。從煩惱生死中出。念念不住。直
至菩提真性自他一時解脫。方捨此擔。法炬經中。
具有此說。今經云受持讀誦。即自利。廣為人說。即
利他。既若二利兼行。必以大願為體。由是能令佛
種不斷。故名荷擔菩提。
△五樂小不堪。
何以故。須菩提。若樂小法者。著我見人見眾生見壽
者見。則於此經不能聽受讀誦為人解說。
【疏】五。樂小不堪。
【記】樂小經。徵意云。云何唯為大乘者說。何故持說
名為荷擔菩提。○釋意云。以樂小者。著我等見不
能持說。故知能持能說。是最上乘荷擔菩提之者。
【記】問。何者名為小法。誰為樂小之人。答。四諦緣生
名為小法。聲聞緣覺。即是樂小之人滯情於中。乃
名為樂。彼有法執。此顯三空。是其非處。故不能持
說。故魏經云。若有我人等見。於此法門能受持者。
無有是處。當知若能持說。即是樂大法者。不著我
人等見也。○問聲聞緣覺。已達我空。云何經中而
言著我。答。以我人等見。是心心所法。著之即是法
執。故指緣覺聲聞也。○或可樂小法者。即是聲聞
緣覺。著我見者。即是一切凡夫。
△六所在如塔。
須菩提。在在處處。若有此經。一切世間天人阿修羅。
所應供養。當知此處。則為是塔。皆應恭敬作禮圍繞
以諸華香而散其處。
【疏】六。所在如塔。
【記】如塔經意云。經顯法身。依法則有報化。三身既
存。塔廟斯在。是故此處。勸應供養。
【記】準纂靈記說。隋朝。益州新繁縣王者村。有書生
姓苟。未詳其名。於彼村東空中。四面書之。村人謂
曰。書者何也。曰。我書金剛般若經。曰。何用焉。曰。與
諸天讀之。時人見聞。若存若亡。彼屬霖雨。流水霶
霈。唯此地方丈餘間。如堂閣下。竟無沾濕。於是牧
童。每就避雨。時人雖在。莫知所由。至武德初。有西
<pb n="479"/>
僧至。神貌頗異。於此作禮。村人謂曰。前無殿塔。為
何禮也。曰。君是鄉人耶。曰。然。僧曰。君大無識。此有
金剛般若經。諸天置葢其上。不絕供養。云何汙踐
使其然乎。村人乃省苟生寫經之處。自此遂甃甓
嚴欄護之。不令汙踐。苟至齋日。每常供養。瞻禮者。
往往有聞天樂之聲。迄今其處。雨不能濕。○且空
書無跡。尚乃如斯。況紙素分明。而不能爾。
△七轉罪為佛。
復次。須菩提。善男子。善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業則為消滅。當得阿耨多羅三藐三菩提。
【疏】七。轉罪為佛。
【記】轉罪經意云。如過去造極惡。合來世墮三途者。
苟遇此經。受持讀誦。功力既著。能消極惡。遂以現
遭輕賤之事。更不墮於惡道。即是轉重業。令輕受
也。○持經無我等相。即煩惱障盡。極惡消滅即業
障盡。不墮即報障盡。三障既滅。三德必圓。故云當
得菩提也。
【疏】輕賤者。總包於中或打或罵。故隋譯云。輕賤甚
輕賤。無著云。此毀辱事。有無量門。故復云甚輕賤。
【記】總包等者。以打罵等事。皆名輕賤故。○隨譯下。
引證。○無著下。輕釋。無量者。以身口意三。所為之
事。但不饒益皆屬輕賤也。故云無量。
【疏】當得菩提者。罪滅故。
【記】罪滅者。罪障既盡。漸漸修行。因圓果滿。自然為
佛。○經言當得。意顯後時。非謂現世。得成佛果。
【記】餘轉滅等義。已於懸談五因中說竟。
△八超事多尊（疏）二。初總敘意。二別科釋。初總
敘意。
【記】八超事多尊。論云。示現速證菩提法故。
【記】第八經。疏二。初總敘意。○速證等者。意明持說
此經。速證菩提之法。所以超過如來事多世尊之
福。故偈云。福不至菩提。二能至菩提也。
△二別科釋（經）二。初供佛多中全具福。二持經多
中少分福。初供佛多中全具福。
須菩提。我念過去。無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。
【疏】文二。初供佛多中全具福。
【記】二。別科釋。經二。初中。全具福經意。可見。○然燈
前者。以釋迦因地修行。經三無數劫。第一劫滿。遇
寶髻如來。第二劫滿遇然燈如來。第三劫滿。遇勝
觀如來。今云然燈前者。即第二劫中也。
【疏】那由他者。十億為洛叉。十洛义為俱胝。十俱胝
為那由他。
【記】那由他者。第九數。數當萬萬。
△二持經多中少分福。
若復有人。於後末世。能受持讀誦此經。所得功德。於
我所供養諸佛功德。百分不及一。千萬億分。乃至算
數譬喻。所不能及。
【疏】二。持經多中少分福。
【記】少分福經意。對前比量。可解。○然所不及者。有
二義。一彼得福德。此得菩提故。二彼有我相。此無
我相故。故前云此人無我人相等也。
△九具聞則疑。
須菩提。若善男子。善女人。於後末世。有受持讀誦此
經。所得功德。我若具說者。或有人聞。心則狂亂。狐疑
不信。
【疏】九。具聞則疑。
【記】則疑經意云。前雖較量。亦未具說。若具說者。人
必狐疑。○孤者。狡。獸也。以多疑故。故云狐疑。述征
記云。風勁。河氷始合。要須狐行。以此物善聽。聽氷
下水。無流聲。即過也。○魏經即但云疑惑。
<pb n="480"/>
△十總結幽邃。
須菩提。當知是經義不可思議。果報亦不可思議。
【疏】十。總結幽䆳。
【記】幽䆳經意云。較量不及。佛不具說者。以此經義。
及持者果報。皆不可心思言議故也。
【疏】無著云。此顯示彼福體及果體。不可測量故。
【記】福體者。經義也。為福所依故。○果體者。佛菩提
也。○測量。即思議也。○以福田佛果。皆無相故。
【記】然科云總結幽邃。準疏所判。但局第十疑中。今
若詳之。兼該三七之二。以始自第三。乃至第十。邐
迤次第。五度較量。謂外財兩度。內財兩度。佛因一
度。且第一。以一三千界七寶布施。較量不及持說。
第二。以無量三千界寶施。較量不及。第三。以一河
沙數身命布施。較量不及。第四。以無量河沙數身
命布施。較量不及。第五。以如來因地供養諸佛功
德。較量不及。至此第五。是較量之極。更無譬喻可
以比況。故云。乃至算數譬喻。所不能及。苟或具說。
人必生疑。故復云。我若具說者。或有人聞。心則狂
亂。狐疑不信。自此之後。讚較都絕。所以望前數段。
故總結云。當如是經義。不可思議等也。○問。此至
經末。猶有數處較量。云何輙言無較量耶。答。餘所
較量。但是別意。以之斷疑。實非前說五重次第也。
由是隨時略舉一三千界寶。或須彌聚寶。或阿僧
祗界寶。以為較量。若不然者。豈得勝義之後。却舉
劣福為次第耶。
金剛經疏記科會卷第七

<sarticle>金剛經疏記科會卷第八</sarticle>
唐　圭峰大師　疏
宋　長水大師　記
後學古杭雲棲寺大[琮-示+(眉-目+貝)]科會
△十一斷住修降伏是我疑（疏）二。初標章敘疑。二
依經斷疑。初標章敘疑四。初標章。二指疑起處。三
結成疑。四敘別義。初標章。
【疏】十一。斷住修降伏是我疑。
【記】第十一疏。初標章。
△二指疑起處。
【疏】佛教我住修降伏。兼不住前十種疑執過患。
【記】佛教下。指疑起處。○住修下。即正答三問。及次
前十段也。
△三結成疑。
【疏】若無我者。誰人受教。誰人住修。誰人如此離過。
云云。
【記】若無下。結成疑。○既教我住修離過。豈是無我
無人。若言無我誰住修離過耶。
△四敘別義二。初正敘。二引證。初正敘。
【疏】亦云。除微細執故。
【記】亦云下。敘別義。○除細執者。即是第二疑中未
除之者。故今舉之。令其除斷。
【記】問。執與疑何別耶。答。執則堅著。疑乃不決。○若
據論意。正是除執。不言斷疑。○今疏云斷疑者。若
言除執。文勢孤起。血脉不貫。故依諸疏。以立此疑。
△二引證。
【疏】偈云。於內心修行。存我為菩薩。此即障於心。違
於不住道。
【記】偈云下。引證除執。○道之與心。葢是一法。但以
心本無我而執我。道本不住而成住。故立障心違
道也。
【記】然此疑執之文。若詳經義別分。則從爾時須菩
提至即非菩薩。是斷疑。後之一段。是除執也。故論
中釋已。偏指後文。
△二依經斷疑（經）二。初問。二答。初問。
爾時須菩提白佛言。世尊。善男子。善女人。發阿耨多
<pb n="481"/>
羅三藐三菩提心。云何應住。云何降伏其心。
【疏】斷疑之文二。初問。
【記】問經。文雖似前。問意全別。○意云。若人發心。則
無有我。是誰降伏其心。○反覆如上所說。
△二答三。初若名菩薩必無我。二若有我相非菩
薩。三能所俱寂是菩提。初若名菩薩必無我。
佛告須菩提。若善男子。善女人。發阿耨多羅三藐三
菩提心者。當生如是心。我應滅度一切眾生。滅度一
切眾生已。而無有一眾生實滅度者。
【疏】二答。三。初若名菩薩必無我。
【記】必無我經意云。若人發菩提心已。當生度盡一
切眾生之心。然不得起有眾生可度之念。亦不可
起我能度之念。念既不起即無我。無我即名菩薩
也。
△二若有我相非菩薩。
何以故。若菩薩有我相人相眾生相壽者相。則非菩
薩。
【疏】二。若有我相非菩薩。
【記】非菩薩經。徵意云。以何義故。度眾生。令不起眾
生之念耶。○釋意云。若有我相眾生相等。非菩薩
故。○前約所度之境。此約能度之心。心境合論。通
名為我。既前後互舉。則顯能所皆無也。
△三能所俱寂是菩提。
所以者何。須菩提實無有法。發阿耨多羅三藐三菩
提心者。
【疏】三。能所俱寂是菩提。
【記】俱寂經。徵意云。前無所化之境。次無能化之心。
所以要無能所者。何謂也。○釋意云。以能所俱寂。
方是菩薩故。○法之一字。能所俱攝。
△十二斷佛因是有菩薩疑（疏）二。初標章敘疑。二
依經斷疑。初標章敘疑三。初標章。二指疑起處。三
結成疑。初標章。
【疏】十二斷佛因是有菩薩疑。
【記】第十二疏。初標章。
△二指疑起處。
【疏】論云。若無菩薩。
【記】若無菩薩者。指疑起處。即從次前文中來也。○
以前云無發心者。發心者即是菩薩故。
△三結成疑。
【疏】云何釋迦如來。於然燈佛所。行菩薩行。
【記】云何下。結成疑也。○然燈。即是釋迦因地第二
劫滿所遇之佛。○既於彼處行菩薩行。云何乃言
無發心者。
△二依經斷疑（經）四。初舉疑處。二斷疑念。三印決
定。四反覆釋。初舉疑處。
須菩提。於意云何。如來於然燈佛所。有法得阿耨多
羅三藐三菩提不。
【疏】斷疑之文四。初舉疑處。
【記】舉疑處經意云。汝意之中。頗謂我於然燈佛所。
得菩提不。若得菩提。何成菩薩。○是彼疑處。故舉
問之。
【疏】降怨王。請然燈佛入城。城中長幼盡迎。路泥善
慧布髮。佛與授記。故舉此問。
【記】降怨下。敘其本事。○準本行經說。昔有大城。名
為蓮華。城中有王。名曰降怨。有一婆羅門。名曰日
主。為王所重。分與半國。封授為王。別為王城。名為
埏主。日主夫人。名為月上。然燈菩薩。降神右脇。出
家成道。時降怨王。將欲迎請。遂敕城內外。十二由
旬。禁斷諸華。不令私賣。王皆自買。以供如來。彼國
雪山南面。有一梵志。名曰珍寶。有五百弟子。中有
一弟子。名之雲童。或名善慧。於彼眾中。而為上首。
所有仙法。皆學已了。辭師還家。師曰。汝今將歸。須
以清淨傘葢革屣金杖。乃至金錢五百。報我之恩。
<pb n="482"/>
雲童曰。我今並無此物。但放我去。得即送來。師即
放之。雲童因赴無遮之會。得五百金錢。便欲送還
師處。因至蓮華城內。見城嚴麗。即問於人。乃知然
燈如來欲至。遂將三百金錢。於一婢子處。買得五
枝優鉢羅華。兼彼女子寄華兩枝。共為供養。時佛
入城。即以此華。散佛頂上。以願力故。成於華蓋。隨
佛行住。佛神力故。化一方泥。善慧見之。布髮而掩。
復作是念。願得如來踏我身過。若不蒙記莂。我終
不起。如來即至。履之而過。上諸徒眾。皆不令踏。即
授其記。作如是言。此摩那婆。於未來世。當得作佛
號釋迦牟尼。十號具足。如我無異。○今善吉意云。
既若買華供佛。布髮掩泥。即是菩薩。若此非菩薩
者。則孰為菩薩歟。
△二斷疑念。
不也。世尊。如我解佛所說義。佛於然燈佛所。無有法
得阿耨多羅三藐三菩提。
【疏】二。斷疑念。
【記】斷疑念經答意云。我意不謂如來得菩提也。○
我已解佛所說之義。於彼佛所。無有一法得為菩
提。
【疏】善慧彼時。都無所得。離諸分別。由無法故得記。
若有法者。是有相心。不順菩提。佛不與記。
【記】彼時者。蓮華城中授記之時也。○智與理冥。心
與神會。亡所得之法。無能得之心。故云都無等。○
由無等者。即指上無得而得。夫菩提之為法也。寂
滅無生。不空不有。離一切相。若離能所。則順菩提。
得佛授記。若存能所。心境不亡。則與菩提。極相違
逆。如何得記。故淨名云。寂滅是菩提。滅諸相故。
△三印決定。
佛言。如是如是。須菩提。實無有法如來得阿耨多羅
三藐三菩提。
【疏】三。印決定。
【記】印決定經意云。空生之言。稱其實理。故云如是。
○實無下。如來述成。可知。
【疏】論云。我於彼時。所修諸行。無有一法。得阿耨多
羅三藐三菩提。
【記】我於彼時者。即受記及修行時也。○無有一法
得菩提者。此約橫豎顯之。橫則於六度萬行之中。
行行皆無得義。若布施得菩提。則不要戒忍等。豎
則初中後念。念念皆無得義。若初念得。何須念念
相續等。如是橫豎心行之中。皆無得菩提義也。
【疏】功德施論。引佛說云。若見於佛。即見自身。見身
清淨。見佛清淨。見一切智智皆悉清淨。是中見清
淨智亦復清淨。是名見佛。我如是見然燈如來。得
無生忍。一切智智。明了現前。即得授記。是授記聲。
不至於耳。亦非餘智之所能知。我於此時。亦非惛
懵無覺。然無所得。
【記】功德施下。未詳何經。○若見等者。以自他之相。
相待而成。既見於他。必須見自。○見身清淨等者。
反於前也。清淨即是空義。見他既見於自。不見自。
則不見他。成既相因而成。泯亦相因而滅。如淨名
云。如自觀身實相。觀佛亦然。亦如志公云。以我身
空諸法空。千品萬類悉皆同。亦同莊子中說。因有
而有之。因無而無之也。○見清淨智等者。非唯無
所見之自他。兼無能見之智用。斯則能所雙泯也。
圓覺經云。依幻說覺。亦名為幻。既皆是幻。豈得存
焉。○然雖能所兩忘。不成斷滅。以靈源真心。本無
能所。妄生能所。即是乖真。能所既除。即合本體。靈
然不昧。物我皆如。故華嚴云。能見及所見。見者悉
除遣。不壞於真見。是名真見者。又圓覺云。諸幻盡
滅。覺心不動。○是名見佛者。結成見義。如上用心。
方得見佛。若生分別。執相違真。則不名見。故華嚴
云。一切法不生。一切法不滅。若能如是解。諸佛常
<pb n="483"/>
現前。○得無生忍等者。謂以正智。忍可印持無生
法故。以一切法。本無生滅。眾生迷倒。妄見生滅。苟
離妄見。正智即生。契合本體。達一切法。本來無生。
名無生忍。例而言之。見一切法無滅。亦名無滅忍。
今則舉初以攝後也。○一切智智者。是達一切諸
法之智。表用非一。故重言耳。有云。依於始覺顯得
本覺。智中之智。名智智也。○得授記者。準楞嚴經。
記有四種。一未發心時與記。或有流轉五道。生於
人間。好樂佛法。過百千萬億劫。當發心。過百千萬
億劫。行菩薩道。供佛化生。皆若干劫。當得菩提。二
適發心與記者。是人久劫種諸善根。好樂大法。有
慈悲心。即住不退地。故發心與記。三密記者。有菩
薩未得記。而行六度。功德滿足。天龍八部。皆作是
念。此菩薩。幾時當得菩提。劫國弟子眾數如何。佛
斷此疑。即與授記。舉眾皆知。此菩薩獨不知。四無
生忍記者。於大眾中。顯露與記也。今當第四也。謂
散華佛頂。布髮泥中。依有漏心。得無生智。於大眾
前。分明記莂也。○聲不至耳者。能所俱寂。以離分
別心故。心既不起。耳何所聞。○亦非餘者。此無分
別處。非謂別有一智能知。圓覺云。離遠離幻。亦復
遠離。○亦非惛懞等者。恐聞都無分別。亦非餘智。
便謂同於木石。一向頑凝故。圓覺云。諸幻盡滅。覺
心不動。○然即此覺心。亦無所得。故頌云。若時於
所緣。智都無所得等。此則離沉離掉。了然寂然。妙
契本心。竟何所得。善慧彼時。心同此也。
△四反覆釋。
須菩提。若有法如來得阿耨多羅三藐三菩提者。然
燈佛則不與我授記。汝於來世。當得作佛。號釋迦牟
尼。
以實無有法得阿耨多羅三藐三菩提。是故然燈佛。
與我授記。作是言。汝於來世。當得作佛。號釋迦牟尼。
【疏】四反覆釋。
【記】反覆釋經。意可知矣。
【疏】無著云。若正覺法可說。如彼然燈所說者。我於
彼時。便得正覺。然燈則不記言來世當得。
【記】若正覺下。釋反釋也。
【疏】以法不可說故。我於彼時。不得正覺。是故記言
來世當得。
【記】以法不可下。釋覆釋也。
【記】據此。則善慧彼日。但聞其言。言性本空。竟何有
得。但約妄惑盡處。真智現前。當此之時。義言得矣。
△十三斷無因則無佛法疑（疏）二。初科分。二隨釋。
初科分。
【疏】十三。斷無因則無佛法疑。於中三。
【記】第十三疏。二。一科分。○此初二段。皆屬前疑。但
是於中相躡曲敘。今以論文別說。故復開之。
△二隨釋三。初斷一向無佛疑。二斷一向無法疑。
三顯真佛真法體。初斷一向無佛疑（疏）二。初標章
敘疑。二依經斷疑。初標章敘疑五。初標章。二指疑
起處。三結成疑。四躡結所斷之旨。五預指能斷之
文。初標章。
【疏】初。斷一向無佛疑。
【記】二。初斷下。隨釋。○疏初標章。○無佛疑者。若了
虗無之無。無即無咎。執之為無。無則太傷。故成此
疑。○後法亦然也。
△二指疑起處。
【疏】論云。若無菩提。
【記】若無菩提者。指疑起處。○此從十二中來。諸疏
敘疑。多書菩薩字。便云從第十一中來。然論文之
中。但云菩提。方是血脉相次。
△三結成疑。
【疏】即無諸佛如來。
【記】即無下。結成疑也。○意云。果法號曰菩提。證得
<pb n="484"/>
始名為佛。既菩提不可得。豈有能證人。
△四躡結所斷之旨。
【疏】有如是謗。謂一向無佛。
【記】謗者。即損減過也。若言無佛。是真謗佛也。大論
云。寧起有見。不起無見等。
△五預指能斷之文。
【疏】為斷此疑。故云如來者即是真如。
【記】為斷下。預指斷疑之文。○然是魏本。彼文云。如
來者。即實真如。
△二依經斷疑（經）二。初顯真如是佛故非無。二明
佛即菩提故無得。初顯真如是佛故非無。
何以故。如來者。即諸法如義。
【疏】斷疑之文二。初顯真如是佛故非無。
【記】非無經。徵意云。若無菩提。則無有佛。以何義故。
得有如來。○釋意云。若無真如。則無有佛也。以真
如是佛故。今真如來有。復何疑焉。
【疏】無著云。如清淨故。名為如來。猶如真金。
【記】無著下。挾來義解。以真如通於凡聖。眾生垢染。
但名如去。佛位清淨。名曰如來。如序中滿淨義。及
第三疑中具足清淨義也。○猶如下。喻明也。意顯
精純。故名真金。謂眾生如全鑛。菩薩如金鑛相半。
佛如純金也。○然金性本有。鍊之則純。如體本然。
修之則淨。故圓覺云。譬如銷金鑛。金非銷故有。雖
復本來金。終以銷成就。一成真金體。不復重為鑛。
△二明佛即菩提故無得。
若有人言。如來得阿耨多羅三藐三菩提。須菩提。實
無有法佛得阿耨多羅三藐三菩提。
【疏】二明佛即菩提故無得。
【記】無得經意者。恐人聞非無如來。便言。既有如來。
即有菩提。何者。以得菩提。方名如來故。為破此見
故云有人言得。實無得也。無有法。即菩提法也。
【疏】先標錯解。魏云。若有人言如來得阿耨菩提者。
是人不實語。
【記】錯解者。實不得而謂得故也。○不實語者。即錯
解也。
【疏】後釋正見。偈云。菩提彼行等。謂等前菩薩所無
得也。
【記】等菩薩行者。謂將前菩薩行以等菩提。即指同
前來萬行之中。皆無得菩提義也。○但空生疑得。
故以佛等菩提。佛顯無得。故以菩提等行。
【疏】無著云。或謂然燈如來所。於法不得正覺。世尊
後時。自得正覺。為離此取。故云若人言等。
【記】無著下。可解。○夫佛與菩提。義分人法。體無二
源。由是唐言總名為覺。既佛即菩提。菩提即佛。豈
有得義。應知說菩提樹下成正覺時。同彼然燈佛
處。亦無所得也。
△二斷一向無法疑（疏）二。初標章敘疑。二依經斷
疑。初標章敘疑四。初標章。二指疑起處。三結成疑。
四預指能斷之文。初標章。
【疏】二。斷一向無法疑。
【記】疏二斷下。二。○疏。初標章。
△二指疑起處。
【疏】論云。有人謗言。若無因行。
【記】無因行者。指疑起處。○此從無佛中來。以前將
行等菩提明無得義故。
△三結成疑。
【疏】則如來不得阿耨菩提。
【記】則如來下。結成疑也。意云。行即是因。菩提是果。
既無因行。何得菩提。○或可約能得所得以成疑
也。○前來斷疑。則以菩提等行。如今起疑。却以行
等菩提。
△四預指能斷之文。
【疏】為斷此疑。故云如來所得等。
<pb n="485"/>
【記】為斷下。預指能斷之文。
△二依經斷疑（經）二。初遣執遮疑。二釋義斷疑
初遣執遮疑。
須菩提。如來所得阿耨多羅三藐三菩提。於是中無
實無虗。
【疏】斷疑之文二。初遣執遮疑。
【記】遮疑經意者。以空生前疑得菩提。是有執。此疑
不得菩提。是無執。今則雙遣。故云無實無虗。二執
既遣。復何疑無耶。故云遮也。
【疏】論云。無色等相故。彼即菩提相故。
【記】無色等相者。釋無實也。即顯菩提無色聲等相。
○然則但無實色等相。而不無於假相。故經但言
無實。不言全無也。
【記】彼即菩提者。釋無虗也。此有三意。○一者。無色
等相處。即顯無相真理。是菩提相也。○二者。即以
色等相為菩提相。由色等無性。便是菩提。如像無
體。便是明鏡。即色明空。不待滅故。故云彼即菩提
相。相即性也。○三者。菩提無相。却以色等為相。以
菩提即真如。真如隨緣成色等故。論云。無漏無明。
皆同真如性相。
【疏】無著云。顯真如無二故。謂言說故。謂彼正覺不
無世間言說故。
【記】無著下。標。真如無二者。以虗實是空有斷常二
邊。既言俱無。即顯中道也。○謂言下。釋無實也。如
言菩提。而言中無菩提故。○謂彼下。釋無虗也。有
兩意。一則無離文字說解脫故。二則明菩提不同
言說全無性故。○魏經云。不實不妄語。
△二釋義斷疑。
是故如來說。一切法。皆是佛法。須菩提。所言一切法
者。即非一切法。是故名一切法。
【疏】二釋義斷疑。
【記】斷疑經意云。以一切法。並以真如為體。一切之
言。凡聖收盡。故皆佛法。真如既是佛法。餘法豈非
佛法耶。如一切像。以鏡為體故。故一切像。皆是鏡
像。○又所言一切法。非定實一切法。是全空一切
法。
【疏】論云。一切法者。皆真如體。故皆佛法。
【記】一切法下。義如上說。
【疏】即非者。由色等法即真如故。即非色等法。真如
常無色等諸相故。
【記】由色等者。謂色等即空。故非色等。如像即鏡。故
非像等。○斯約諸法即真。顯非法。○真如等者。謂
空中必無色也。以彌滿清淨。中不容他故。○此約
真中無法。解非法也。○備斯二義。故曰即非。
【疏】是名者。即是真如法自性矣。
【記】是名下。以彼色等。雖非質閡之一切。乃是即性
之一切。今約此義。故曰真如。揀異色等無性。故云
自性也。
△三顯真佛法體。
須菩提。譬如人身長大。須菩提言。世尊。如來說人身
長大。則為非大身。是名大身。
【疏】三顯真佛真法體。
【記】真佛法經。意以前說佛之與法二皆不無。又佛
之與法二皆不異。未知何者是佛法真體而言不
無不異耶。故此顯有真如是真佛法。以彰不無不
異之義也。
【疏】偈云。依彼法身佛。故說大身喻。身離一切障。及
徧一切境。功德及大體。故即說大身。非身即是身。
是故說大身。
【記】依彼下兩句。標也。○離一切障者。離煩惱所知
二障。○徧一切境者。如華嚴云。法性徧在一切處
等。○功德即相大。即大智慧光明徧照法界等。○
大體即體大。功德所依也。○故即等者。功德及體
<pb n="486"/>
皆廣大故。○此上解佛大身。○非身下兩句。論文
自釋。
【疏】論云。非身者。無有諸相故。大身者。有真如體故。
【記】無諸相者。無有為相也。如前三相異體故。○有
真如體者。有無為法也。如前離彼是如來。
【疏】無著云。攝一切眾生大身故。於彼身中安立非
自非他故。
【記】攝一切等者。據理融攝也。華嚴云。一切眾生及
國土。三世悉在無有餘。故名大身。○安立等者。真
如之理。本非自他。非不自他。為破眾生執自他故。
故言非自他。形對強言。故云安立。斯則安立真如
假名。名曰大身。既攝一切。則無自他也。故起信云。
此真如體。亦不可立。以一切法皆同如故。
△十四斷無人度生嚴土疑（疏）二。初標章敘疑。二
依經斷疑。初標章敘疑四。初標章。二指疑起處。三
順他以立理。四結成疑。初標章。
【疏】十四。斷無人度生嚴土疑。
【記】第十四疏。初標章。
△二指疑起處。
【疏】論云。若無菩薩者。
【記】若無菩薩者。指疑起處。此同第十二。於十一中
來。但起則同時。斷則次第也。
△三順他以立理。
【疏】諸佛亦不成菩提。眾生亦不入涅槃。亦無清淨
佛土。
【記】諸佛下。順他以立理也。既無菩薩。即無此事。○
夫佛不成菩提。即是生不入涅槃。但約凡聖。分於
因果。故下結疑之處。則合而言之。
△四結成疑。
【疏】何故諸菩薩。發心欲令眾生入涅槃。起心修行
清淨佛土。
【記】何故下。結成疑也。意云。若無菩薩。則度生嚴土
之者。是何人哉。
△二依經斷疑（經）三。初遮度生念。二遮嚴土念。三
釋成菩薩。初遮度生念三。初明失念。二明無人。三
引前說。初明失念。
須菩提。菩薩亦如是。若作是言。我當滅度無量眾生。
則不名菩薩。
【疏】斷疑之文三。初遮度生念。三。初明失念。
【記】失念經意可知。但亦如是言。是躡起疑處之文。
非次前文也。
【疏】偈云。不達真法界。起度眾生意。及清淨國土。生
心即是倒。
【記】偈云下。兼釋後段嚴土之義。以文意鈎銷。故聯
而引之也。○初句標。次二句釋。後一句結。○意云。
真界平等。擬心即差。既生其心。豈非顛倒。○經中
作如是言。即生心也。是意言故。
△二明無人。
何以故。須菩提。實無有法。名為菩薩。
【疏】二明無人。
【記】無人經。○徵意云。何故作是念便不名菩薩。○
釋意云。但約無我無人真如清淨。名為菩薩。非謂
別有一法。故上文云。若作是念。則不名菩薩也。
【疏】無法名菩薩。豈有我度眾生。
【記】疏文可知。
△三引前說。
是故佛說。一切法。無我無人無眾生無壽者。
【疏】三引前說。
【記】前說經意云。以是義故。佛常宣說一切諸法。皆
無我人等相。○然一切諸法。本無我人。但違之則
是眾生。順之則是菩薩。
△二遮嚴土念二。初明失念。二釋所以。初明失念。
須菩提。若菩薩作是言。我當莊嚴佛土。是不名菩薩。
<pb n="487"/>
【疏】二遮嚴土念。二。初明失念。
【記】失念經意。準前可知。
△二釋所以。
何以故。如來說莊嚴佛土者。即非莊嚴。是名莊嚴。
【疏】二釋所以。
【記】釋所以經。○徵意同前。○釋云。如來說莊嚴佛
土者。非有能嚴所嚴則。嚴與不嚴。等無有二。是真
嚴也。今既異此。故非菩薩。
△三釋成菩薩。
須菩提。若菩薩通達無我法者。如來說名真是菩薩。
【疏】三釋成菩薩。
【記】釋成菩薩。經意可知。
【疏】論云。若起度生嚴土之心。即是顛倒。非菩薩者。
起何等心。名為菩薩。故經言通達等。
【記】論云下。通釋前段。以偈文通標在前。論文通釋
於後。前後相望。理則昭然。○起何下。約論徵也。○
故經下。引經釋也。
【疏】無著云。謂人無我。法無我。
【記】無著下。可知。
【記】問。此與第六。皆言嚴土。義何別耶。答。前則對無
取疑有取。此則對無人疑有人。
【記】然此與第十二。皆從十一中起。以彼文云無發
菩提心者。佛意但是拂於我人之心。不是泯於菩
薩。空生不達此意。將謂我人與菩薩不異。由是空
生起疑之處。則云若無菩薩。如來斷疑之處。則言
無人。彼此媕含未嘗顯說。直至此處。方乃決通。經
文特言通達無我法者。如來說名真是菩薩。
△十五斷諸佛不見諸法疑（疏）三。初標章敘疑。二
引論彰意。三依經斷疑。初標章敘疑三。初標章。二
指疑起處。三結成疑。初標章。
【疏】十五。斷諸佛不見諸法疑。
【記】第十五疏。初標章。
△二指疑起處。
【疏】論云。前說菩薩不見彼是眾生。不見我為菩薩。
不見清淨佛土。
【記】前說菩薩下。指疑起處。○此從十四中來。以前
云。我度眾生。我嚴佛土。皆非菩薩。斯則不見自他
之義。○若通而言之。亦兼從正答問。及第十一疑
中來也。
△三結成疑。
【疏】若如是。則諸佛不見諸法。
【記】若如是下。結成疑也。○以聞不見自他等相。便
謂如來都無智眼。故成疑也。
△二引論彰意。
【疏】斷疑之文二。初約能見五眼明見淨。
【疏】偈云。雖不見諸法。非無了境眼。諸佛五種實。以
見彼顛倒。
【記】疏斷之下。二引論彰意。○偈云下。先述斷疑意
也。○初句縱。○次句奪。○第三句明能見。五眼體
常。故言實也。○末句明所見。諸心體妄。故云顛倒。
○然若干種心。是智所知境。今配為所見境者。以
如來知見無二體故。約眼為見。在心曰知。故十八
住中。合為一住處也。○斷疑意云。菩薩但離能所
分別。故云不見。諸佛豈無真實智眼。○此顯正斷
其疑。下但隨文科釋。
△三依經斷疑（經）二。初約能見五眼明見淨。二約
所知諸心明智淨。初約能見五眼明見淨五。初肉
眼。二天眼。三慧眼。四法眼。五佛眼。初肉眼。
須菩提。於意云何。如來有肉眼不。如是世尊。如來有
肉眼。
【疏】文五。初肉眼。
【記】疏文五下。三依經斷疑。○肉眼經。問答文意可
知。
<pb n="488"/>
【疏】肉團中有清淨色。見障內色。名為肉眼。
【記】肉團等者。謂四塵名肉。清淨眼根依肉而住。名
為肉眼。如楞嚴云。眼如葡萄朵。耳如新卷葉。鼻如
雙垂爪。舌如初偃月。身如腰鼓顙。意如幽室見。清
淨眼根。依此發也。○障內下。約所見分齊以結名
也。○依肉之眼。名為肉眼。
【疏】佛具諸根。故有肉眼。
【記】佛具下。或問曰。佛為至聖。何以同凡有肉眼耶。
故此通之。○然但約具諸根處。說有肉眼。非謂如
來是血肉身。故經云。捨無常色。獲常色等。
△二天眼。
須菩提。於意云何。如來有天眼不。如是世尊。如來有
天眼。
【疏】二天眼。於肉眼邊。引淨天眼。見障外色。
【記】肉眼邊等者。謂作觀行。依肉眼處。想外境界。觀
想成故。見障外事。名為天眼。如阿那律等。
【疏】依大般若。佛肉眼。能見人中無數世界。不唯障
內。若佛天眼。能見諸天所有細色。除見天外。見人
等事。名肉眼矣。
【記】大般若下。克就佛說。○前但約名通解。故云障
外。今約佛位而言。故云人中無數等。○除見天下。
結成分齊。○亦顯二眼體同。以佛眼體是一。而有
五用故。
【疏】淨名云。唯佛世尊。得真天眼。照見恒沙佛土。不
以二相。
△三慧眼。
須菩提。於意云何。如來有慧眼不。如是世尊。如來有
慧眼。
【疏】三慧眼。以根本智。照真理故。
【記】根本者。能生後得故。○亦名正體智。真智。如理
智。○以能照真故。名慧眼也。
△四法眼。
須菩提。於意云何。如來有法眼不。如是世尊。如來有
法眼。
【疏】四法眼。後得智。說法度人。
【記】後得者。從根本後。方得起故。○亦名遍智。俗智。
如量智。○由能達俗故。名法眼也。
【記】問。據前一二。先淺後深。云何三四。先深後淺。答。
前約眼之次第。此約證之次第。以達俗由證真。故
說為後得也。
△五佛眼（疏）二。初局釋當文。二通前總顯。初局
釋當文。
須菩提。於意云何。如來有佛眼不。如是世尊。如來有
佛眼。
【疏】五佛眼。前四在佛。總名佛眼。
【記】疏於內文二。初局釋當文。○前四等者。佛有此
眼。故云佛眼。以前二眼通凡夫。二乘無法眼。菩薩
雖具且劣。若在於佛。四皆殊勝。總名佛眼。是則佛
眼之外無別四眼也。其猶四河歸海。失本名耳。○
四皆勝者。謂凡夫肉眼見障內。天眼見障外。佛眼
見無數世界。二乘天眼。唯見一三千界。佛天眼。見
河沙佛土。二乘慧眼。唯照生空。地上菩薩。亦皆分
證。佛之慧眼。圓照三空。洞徹真性。菩薩法眼。所知
未盡。地地之中。各有分限。佛之法眼。所知障盡。無
法不知。無生不度。故四皆勝也。
【疏】又見佛性圓極。名為佛眼。
【記】又見下。以所見是佛性。此眼能見故。如涅槃云。
聲聞定多慧少。不見佛性。菩薩慧多定少。雖見佛
性。猶不明了。諸佛如來。定慧等故。了了見性。如觀
掌中菴摩勒果。斯不亦圓極之義乎。○問。菩薩聲
聞。定慧互闕。於其佛性。則何以聲聞不見。菩薩分
見耶。答。以定慧望於佛性。慧是因。定是緣。因親緣
疎。故使然也。○又聲聞但有偏空慧。無中道慧。故
<pb n="489"/>
云慧少。菩薩有中慧。故見佛性也。
【記】又此五中。唯第三持業釋。餘皆依主釋也。
△二通前總顯二。初引無著總釋。二約古德重結。
初引無著總釋。
【疏】無著云。為令知見淨勝故顯示有五種眼。略說
有四種。謂色攝第一義諦攝。世諦攝。一切種一切
應知攝。
【記】無著下。二通前總顯。二。初引無著義總釋。
【記】淨勝者。非顛倒故。超諸聖故。○四種者。舉所以
攝能。明於分齊。如以六境攝六識。○色攝即肉天
二眼。論云。色攝有二。一法果。二修果。法即肉眼。以
從過去業法之所感故。修即天眼。謂是定果修所
得故。二眼同見色法。色法最麤。故先明也。○第一
義。即真諦境。攝慧眼也。○世諦。即俗諦境。攝法眼
也。○一切種者。一切種種差別境也。一切攝者。攝
佛眼也。即無所不了。是一切種智故。論云。一切種
無功用智。名為佛眼。
△二約古德重結。
【疏】古德偈云。天眼通非礙。肉眼礙非通。法眼唯觀
俗。慧眼直緣空。佛眼如千日。照異體還同。
【記】古德下。二約古德重結。可知。
△二約所知諸心明智淨（經）五。初數沙。二數河。三
數界。四數生。五數心。初數沙。
須菩提。於意云何。如恒河中所有沙。佛說是沙不。如
是世尊。如來說是沙。
【疏】二約所知諸心明智淨。五。初約一箇恒河以數
沙。
△二數河。
須菩提。於意云何。如一恒河中所有沙。有如是沙等
恒河。
【疏】二約一河中沙以數河。
△三數界。
是諸恒河所有沙數。佛世界如是。寧為多不。甚多世
尊。
【疏】三約沙河中沙以數界。
△四數生。
佛告須菩提。爾所國土中。所有眾生。
【疏】四約爾所界中所有生。
△五數心（經）三。初標悉知。二釋悉知。三釋非心
初標悉知。
若干種心。如來悉知。
【疏】五約一一眾生所有心。三。初總明染淨以標悉
知。
【記】智淨中五段。從狹至寬。展轉而數。謂數沙。數河。
數界。數生。數心。○欲明如來之智微妙能知。故約
所知之境廣多以顯。○經皆可見。
【記】標悉知經文。可知。
【疏】無著云。若干種心者。有二種。謂染及淨。即共欲
心離欲心等。
【記】共欲者。染也。欲謂五欲。即色等五塵。心與欲合。
故名為共。○又欲謂貪欲。是心所攝。舉初該後。意
兼瞋等。心與貪等相應。故云共也。○前約與境相
應。此約與煩惱相應。皆為染也。○離欲者。淨也。即
不與六塵境煩惱相應。名之為淨。○染淨之心各
有無量。故曰若干也。
△二釋悉知。
何以故。如來說諸心皆為非心。是名為心。
【疏】二。會妄歸真以釋悉知。
【記】釋悉知經。徵意云。以何義故。能悉知之。○釋意
云。彼等諸心。皆是妄識。妄識即空。故云非心。以即
空故。真心不滅。故云是名。真心體同。故能悉知。
【疏】大雲云。由一切妄心。依真如體。都無其性。佛證
真如。故悉知之。
<pb n="490"/>
【記】大雲下。釋出能知所以也。以諸心是真心中所
現少分之法。今證真體。豈不能知。
【疏】諸心者標指。非心者妄識本空。是名心者真心
不滅。
【記】諸心下牒釋。可知。
【疏】若本論釋。則與此殊。
【記】與此殊者。以雲說兼真。論言唯妄。故不同也。○
論釋為正。若以科疏觀之。却以雲釋為正也。請詳。
【疏】偈云種種顛倒識。以離於實念。不住彼實智。是
故說顛倒。
【記】種種顛倒識者。釋經中諸心也。魏本云。如來說
諸心住。皆為非心住。是名為心住。論釋意云。諸即
種種。住謂顛倒。以八識皆能緣境。有取著故。或約
前六名為種種。緣麤顯境。相續不斷。故名為住。○
以離等兩句。釋皆為非心住也。離與不住。葢是一
義。智與實念。亦無別體。意明不住大乘四念處故。
若住於此。即是實念實智。既住六塵。即顛倒識也。
○是故說顛倒者。釋是名為心。此但結歸顛倒識
也。
△三釋非心。
所以者何。須菩提。過去心不可得。現在心不可得。未
來心不可得。
【疏】三。推破雜染以釋非心。
【記】釋非心經。徵意云。所以說諸心為顛倒識無體
者。何謂也。○釋意云。以於過現未來。求不得故。
【疏】無著云。過去已滅故。未來未有故。現在第一義
故。
【記】已滅下。釋三世不可得所以也。論文淨名華嚴
並同。○但釋現在有少異耳。論云現在虗妄分別
故。淨名云現在不住。華嚴云現在空寂。然文異而
意不異也。○然此獨於現在之中言第一義者。以
無著釋經皆約二諦。既五眼文中不言眼即非眼。
又以見智二種其體不殊。故於最後安立第一義。
第一義即是空寂。空寂即是不可得義。意皆同也。
△十六斷福德例心顛倒疑（疏）二。初標章敘疑。二
依經斷疑。初標章敘疑三。初標章。二指疑起處。三
結成疑。初標章。
【疏】十六。斷福德例心顛倒疑。
【記】第十六疏。初標章。
△二指疑起處。
【疏】論云。向說心住顛倒。皆不可得。
【記】向說下。指疑起處。此從第十五中來。心住者指
魏經。如上所引。顛倒者指偈文。皆不可得者指經
文。
△三結成疑。
【疏】若如是。福德亦是顛倒。何名善法。
【記】若如是下。結成疑也。意云。眾生心是顛倒。福德
依心而成。豈非顛倒。顛倒既同。何名善法。既非善
法。修福何益。
△二依經斷疑二。初標科。二分釋。初標科。
【疏】斷疑之文二。
△二分釋（經）二。初問福答福。二反釋順釋。初問
福答福。
須菩提。於意云何。若有人滿三千大千世界七寶。以
用布施。是人以是因緣。得福多不。
如是世尊。此人以是因緣。得福甚多。
【疏】初。問福答福。
【記】問答福經。可知。
【疏】以是離相無倒行施因緣。成無漏福。離於二障。
既非顛倒。故得福多。
【記】以是下。釋多所以。○以如來舉因緣以問。空生
牒因緣以答。因緣無性。福亦無性。乃成無漏。是故
多也。○此文但標。下文即釋。
<pb n="491"/>
△二反釋順釋（疏）二。初引論正釋。二問答解妨。
須菩提。若福德有實。如來不說得福德多。
以福德無故。如來說得福德多。
【疏】二。反釋順釋。
【記】反順釋經。意云。若是住相之福。我不說多。以是
無住之福。是故說多也。
△初引論正釋。
【疏】偈云。佛智慧為本。非顛倒功德。
【記】疏二。初引論正釋。○偈云下。標也。
【疏】論云。顯示福非顛倒。佛智為本故。
【記】論云下。釋也。○意云。心識住故。故成顛倒。顛倒
故。福皆虗妄。佛智無住。依之作福。即非顛倒。非顛
倒故皆真實也。
【疏】福有者。取相也。福無者。離相也。
【記】取相者。是有漏福。故不說多。離相者。是無漏福。
故說多也。
△二問答解妨。
【疏】問。福性空故福多者。前說妄心性空。妄亦應多。
【記】問福下。二問答解妨。○問意可知。
【疏】答。福以佛智為本。順於性空。故悟性空。福則甚
多。○心識顛倒。違於性空。故悟性空。則心識都盡。
【記】違順等者。謂一法界心。本來無住。本來空寂。佛
智空而無住。故言順。妄識住而不空。故言違。○所
言不空。但妄識不空。非真實不空也。苟忘懷而達
之。則無所不喻也。

金剛經疏記科會卷第八

<sarticle>金剛經疏記科會卷第九</sarticle>
唐　圭峰大師　疏
宋　長水大師　記
後學古杭雲棲寺大[琮-示+(眉-目+貝)]科會
△十七斷無為何有相好疑（疏）二。初標章敘疑。二
依經斷疑。初標章敘疑四。初標章。二指疑起處。三
結成疑。四出疑所依。初標章。
【疏】十七斷無為何有相好疑。
【記】第十七疏。初標章。
△二指疑起處。
【疏】論云。若諸佛以無為得名。
【記】若諸佛下。指疑起處。此從第三中來。
△三結成疑。
【疏】云何諸佛成就相好而名為佛。
【記】云何下。結成疑也。
△四出疑所依。
【疏】此約法身佛。故以為疑。
【記】此約下。出疑所依。意云。既言無相法身是佛。何
以成就相好亦名為佛。此約法身疑色身也。
△二依經斷疑（疏）二。初標科。二分釋。初標科
【疏】斷疑之文二。
△二分釋（經）二。初由無身故現身。二由無相故現
相。初由無身故現身（疏）二。初科經。二釋義。初科經。
【疏】初由無身故現身。
須菩提。於意云何。佛可以具足色身不。
不也世尊。如來不應以具足色身見。
【記】現身經。問答可知。
何以故。
【記】徵意云。以何義故。不以色身見佛。
如來說具足色身。即非具足色身。是名具足色身。
【記】釋意云。以約勝義。非世諦故。由此不應定以色
身見於佛也。
△二釋義五。初指法。二喻明。三約性相揀收。四釋
相好為佛之由。五約存泯會釋經文。初指法。
【疏】即隨形好也。
<pb n="492"/>
【記】隨形好者。八十種也。法數如常。即小相也。隨其
身形。一一皆好故。八十好即色身。
△二喻明。
【疏】如鏡中無物。方能現物故。
【記】鏡中下。喻明也。故知鏡中有物。却不能現物。如
凡夫雖有法身。不能現相好者。葢緣有物。所言物
者。妄身心也。
△三約性相揀收。
【疏】論云。法身畢竟非色身。非諸相。
【記】論云下。約性相揀收也。○畢竟等者。約體揀。
【疏】然相好二種。亦非不佛。
【記】然相好下。隨相收也。
△四釋相好為佛之由。
【疏】此二不離法身故。
【記】此二下。釋相好為佛之由。如金畢竟非師子。亦
非無金。以師子不離於金故。
△五約存泯會釋經文。
【疏】是故此二。亦得言無。故說非身。
【記】是故下。約存泯會釋經文。○言無者。約體而說。
釋即非色身。
【疏】亦得言有。故說成就。
【記】言有者。隨相而說。釋是名色身。○成就者魏經
即是今文具足義。
△二由無相故現相（疏）二。初科經。二釋義。初科經。
【疏】二由無相故現相。
須菩提。於意云何。如來可以具足諸相見不。
不也世尊如。來不應以具足諸相見。
何以故。
如來說諸相具足。即非具足。是名諸相具足。
【記】現相經。如前。
△二釋義。
【疏】即三十二相也。
【記】三十二相者。法數如常。即大相也。
【疏】一一如前色身中說。
【記】一一等者。前從鏡中無物已下。義意並同。前文
已明。今不別釋也。
△十八斷無身何以說法疑（疏）二。初標章敘疑。二
依經斷疑。初標章敘疑三。初標章。二指疑起處。三
結成疑。初標章。
【疏】十八。斷無身何以說法疑。
【記】第十八疏。初標章。
△二指疑起處。
【疏】論云。若如來色身相好不可得見。
【記】若如來下。指疑起處。○此與前疑。同時於第三
中起。起則同時斷成先後。○非從次前文來。若言
從彼來者。已悟非身之身。何疑無說之說。思之可
見。
△三結成疑。
【疏】云何言說法。
【記】云何下。結成疑也。意云。聲不自聲。依色而發。既
無所依之色。何有能依之聲。故成疑也。
△二依經斷疑（疏）二。初標科。二分釋。初標科
【疏】斷疑之文三。
△二分釋（經）三。初遮錯解。二釋所以。三示正見
初遮錯解。
須菩提。汝勿謂如來作是念。我當有所說法。莫作是
念。
【疏】初遮錯解。
【記】遮錯解經文。可知。
【疏】谷中無人能作音聲故。
【記】谷中下。喻明也。意云以有外聲。遂有響答。谷中
實無作響之者。說法亦爾。法身實無能說之者。以
機感故。遂見如來有所說法。○又谷雖應聲。而無
<pb n="493"/>
應聲之念。佛雖說法。而無說法之心。○據此。却由
無念故。方能說法。是故遮云勿謂等也。
△二釋所以。
何以故。若人言如來有所說法。即為謗佛。不能解我
所說故。
【疏】二釋所以。
【記】釋所以經。徵意云。以何義故。令我不作是念。釋
意可知。
【疏】世尊達諸法空。畢竟無執。今言有說。是謗佛執
法也。
【記】世尊下疏。如文可解。
△三示正見。
須菩提。說法者。無法可說。是名說法。
【疏】三示正見。
【記】示正見經意。如疏。
【疏】偈云。如佛法亦然。所說二差別。不離於法界。說
法無自相。
【記】如佛法亦然者。佛既無身故現身。法亦無說故
強說。以佛例法故曰亦然。○二差別者。論云。一者
能詮名句文也。二者所詮義也。此能所詮。若望於
佛。俱是所說。通名法也。○不離等者。論云釋是名
說法。法相之界。故名法界。○說法無自相者。論云
釋無法可說。謂相即性故。言說緣生。無自性故。○
又解。不離法界下二句。俱是釋無法可說。謂此二
種。不離法界。法界之外。無別二法自相可得。以此
二法自相本空。不可得故。此即以下句釋上句也。
【疏】大雲云。若言無說。是真說法。若言有說。不名說
法。是謗佛故。
【記】真說等者。夫為說法。當如法說。名真說法。法離
一切名相分別。若稱此說。是如法說。故下文云。云
何為人演說。不取於相。如如不動。
【記】然第三第五第七及此。四處皆明無說者。意各
不同。以第三疑化身有說。第五疑證智可說。第七
明佛無異說。此文疑無身何說。以此為異。
△所說既深無信疑（經）三。初疑甚深無信以問。二
揀聖性有人以酬。三徵是非生信以釋。
【記】然諸疏於十八九之間。約魏本經文。皆出一疑。
龍外皆云。何人能信疑。雲云。能信深法疑。今秦經
既無其文。疏亦不敘而解。今見近本秦文。皆有此
段。乃於抄中。略要敘釋。名為所說既深無信疑。○
論云。若言諸佛說法者。是無所說。無說不離法身。
法身無相。有何等人能信如是甚深法界。○斷之。
△初疑甚深無信以問。
爾時慧命須菩提白佛言。世尊。頗有眾生。於未來世。
聞說是法。生信心不。
【記】經云。爾時慧命須菩提白佛言。世尊。頗有眾生。
於未來世。聞說是法。生信心不。
【記】此疑甚深無信以問也。○解空第一。智慧圓通。
以慧為命。故稱慧命。○生信心者。生大乘正信心
也。不信一切法。方為正信。此信與聖性相應。故起
信云。如是信心成就得發心者。入正定聚。畢竟不
退。名住如來種中正因相應。
△二揀聖性有人以酬。
佛言。須菩提。彼非眾生。非不眾生。
【記】次揀聖性有人以酬。
【記】佛言。須菩提。彼非眾生。非不眾生。
【記】須菩提下合云。實有眾生。能信此法。彼能信者。
非是凡夫眾生。非不是聖性眾生也。○論云。非眾
生者。非凡夫體故。非不眾生者。以有聖體故。非不
是聖體眾生。○偈云。非眾生眾生。非聖非不聖。○
此中聖體者。佛之知見也。以是信之根本故。
△三徵是非生信以釋。
何以故。須菩提。眾生眾生者。如來說非眾生。是名眾
<pb n="494"/>
生。
【記】次徵是非生信以釋。
【記】經云。何以故須菩提。眾生眾生者。如來說非眾
生是名眾生。
【記】何以故者。徵也。以何義故。說非眾生。又名眾生
耶。○須菩提眾生眾生者。此牒也。於非眾生中說
為眾生者。○如來說非眾生。是名眾生。非眾生者。
非愚小異生也。是名眾生者。結成能信之人有聖
體也。○偈云。所說說者深。非無能信者。
【記】此上經文。魏譯則有。秦本則無。既二論皆釋此
文。後人添入。亦無所失。況有冥報之緣。宜亦可信。
△十九斷無法如何修證疑（疏）二。初標章敘疑。二
依經斷疑。初標章敘疑四。初標章。二指疑起處。三
結成疑。四預指斷疑之意。初標章。
【疏】十九。斷無法如何修證疑。
【記】第十九疏。初標章。
△二指疑起處。
【疏】論云。如來不得一法。
【記】不得一法者。指疑起處。○此從第三第十二第
十三中來。以彼文中皆言無法得菩提故。
△三結成疑。
【疏】云何離上上證轉轉得阿耨菩提。
【記】云何下。結成疑也。○離上上者。如初地。並於地
前名上。未離二地之上。乃至等覺。亦未免於妙覺
之上。唯佛極證。更無上位之上。故云離上上。是則
凡夫離下下。諸佛離上上。餘之中流不離上下。○
轉轉等者。謂轉捨二障。轉得二果。轉捨轉得。故云
轉轉。意云。既若轉得菩提。云何不得一法。故成疑
也。
△四預指斷疑之意。
【疏】為斷此疑。示現非證法名為阿耨菩提。
【記】為斷下。預指斷疑之意也。指示顯現。故云示現。
△二依經斷疑（疏）二。初標科。二分釋。初標科
【疏】斷疑之文三。
△二分釋（經）三。初以無法為正覺。二以平等為正
覺。三以正助修正覺。初以無法為正覺。
須菩提白佛言。世尊。佛得阿耨多羅三藐三菩提。為
無所得耶。
佛言。如是如是。須菩提。我於阿耨多羅三藐三菩提。
乃至無有少法可得。是名阿耨多羅三藐三菩提。
【疏】初以無法為正覺。
【記】無法為正覺經。縱問。無得是得並可知矣。
【疏】偈云。彼處少法。知菩提無上。
【記】彼處等者。此明無有一法可名為上。如須彌至
大。微塵至小。盡未免於上。以皆有故。如虗空無故。
得名無上也。
【疏】論云。彼菩提處。無有一法可證。名為阿耨菩提。
【記】菩提處者。菩提即所證處也。○無一法等者。但
妄盡覺滿。名曰菩提。離此寧有菩提可得。
△二以平等為正覺。
復次須菩提。是法平等。無有高下。是名阿耨多羅三
藐三菩提。
【疏】二以一等為正覺。
【記】平等為正覺經。亦可知。
【疏】偈云。法界不增減。
【記】不增減者。即釋經中無有高下。謂在聖不增。故
無高。居凡不減。故無下。斯則平等之義也。
【疏】論云。是法平等。是故名無上。以更無上上故。
【記】平等名無上者。夫上以待下得名。下既不立。上
豈存焉。○更無下。轉釋無上義。
【記】然此問答之中。有三種無上義。初問中。言無上
頭之上。約修證說。次則無法為上故名無上。約空
寂說。後則無對下之上故名無上。約凡聖同體說。
<pb n="495"/>
後二是答中意也。
△三以正助修正覺。
以無我無人無眾生無壽者修一切善法。則得阿耨
多羅三藐三菩提。
須菩提。所言善法者。如來說即非善法。是名善法。
【疏】三以正助修正覺。
【記】修正覺經意云。然雖無法。然雖平等。非謂不修
得成正覺。應以無我等心修諸善法。然後得成。○
然此善法。約勝義則無。約世諦則有。天親異此。詳
之。
【疏】無我等。是了因。即正道也。修一切善法。是緣因。
即助道也。即得阿耨菩提。是正覺也。
【記】了因者。了有二義。一了斷義。以般若能了煩惱
空故。二顯了義。能顯法身故。今無我等。即是此義。
亦名正因。正由此慧。除妄得法身故。今云正道。道
即因義。○緣因者。即施戒等五與彼般若為資緣
故。助即資也。資彼正因之力。斷煩惱成菩提也。猶
燈能破暗顯空。必藉心油為助緣也。○是正覺者。
以梵語三菩提。此云正覺。即所證之果。
【疏】所言善法者。標指也。即非等者。論云。彼法無有
漏法故。名非善法。以有無漏法故。名為善法。
【記】無漏善者。問。有漏之中。亦有善法。何故偏局無
漏耶。答。以無我等相所修。故唯無漏也。○又以有
漏之善。非菩提因。今為菩提。故須無漏。
【記】問。上三段中。前二無得。後一有證。義既矛盾。云
何兩存。答。所言修者。但是斷除我法。顯自真理。竟
無一法可得。由此。二義宛相符順。
【記】問。第三第十二第十三兼此一段。前後四處。皆
說不得菩提。如何辨異耶。答。前後文雖相似。義意
不同。以第三疑釋迦得果。第十二疑善慧成因。十
三疑無法無佛。十九疑有修有證。茲義迢然。請無
所濫。
△二十斷所說無記非因疑（疏）二。初標章敘疑。二
依經斷疑。初標章敘疑四。初標章。二指疑起處。三
結成疑。四立理。初標章。
【疏】二十。斷所說無記非因疑。
【記】第二十疏。初標章。
△二指疑起處。
【疏】論云若修一切善法得阿耨菩提者。
【記】若修下。指疑起處。此從十九中來。
△三結成疑。
【疏】則所說法。不能得菩提。
【記】則所說下。形對前之數段。結成疑也。意云。既言
修一切善法得菩提。云何前來頻言持說得菩提
耶。
△四立理。
【疏】以是無記法故。
【記】以是下。成立持說不得菩提之理。以名句文三。
無記性攝。無記性法中無因果故。豈感菩提耶。
△二依經斷疑。
【疏】依經斷疑。
須菩提。若三千大千世界中。所有諸須彌山王。如是
等七寶聚。有人持用布施。
若人以此般若波羅蜜經。乃至四句偈等。受持讀誦。
為他人說。
於前福德。百分不及一。百千萬億分。乃至算數譬喻
所不能及。
【記】經之比較如文可知。
【疏】偈云。雖言無記法。而說是彼因。是故一法寶。勝
無量珍寶。
【記】雖言等者。許為無記也。而說等者。不許非因也。
是故下。出經意。能為佛因。故勝寶施。
【疏】論云。以離所說法。不能得大菩提故。此法能為
<pb n="496"/>
菩提因。
【記】論云下。轉釋為因之由。以經詮真理。因之悟解。
依解起行。方得菩提。若無教門。安知所入。故法華
云。以佛教門。出三界苦。
【疏】又言。汝法是無記。而我法是記。是故勝捨無量
七寶。
【記】又言下。論之別意。○汝法無記。謂小乘薩婆多
宗。說聲通善惡。名句文身唯無記性。○我法是記
者。謂大乘宗。地上菩薩於後得智中所變名等。唯
是善性。非無記性。○是故等者。意云。只就無記。尚
得為因。況是無漏善性所攝。而不得菩提耶。
【記】問。此與第九疑何別。答。彼約有為無體難。此約
無記非因難。又彼唯據持說難。此則兼對善法難。
迢然不同也。
△二十一斷平等云何度生疑（疏）二。初標章敘疑。
二依經斷疑。初標章敘疑三。初標章。二指疑起處。
三結成疑。初標章。
【疏】二十一斷平等云何度生疑。
【記】第二十一疏。初標章。
△二指疑起處。
【疏】論云。若法平等無高下者。
【記】若法下。指疑起處。此從十九中來。
△三結成疑。
【疏】云何如來度眾生。
【記】云何下。結成疑也。既度眾生。即有高下。高下即
不平等。故成疑也。
△二依經斷疑（疏）二。初標科。二分釋。初標科
【疏】斷疑之文四。
△二分釋（經）四。初遮其錯解。二示其正見。三反釋
所以。四展轉拂跡。初遮其錯解。
【疏】初。遮其錯解。
須菩提。於意云何。汝等勿謂如來。作是念我當度眾
生。
須菩提。莫作是念。
【記】錯解經文。初正遮。二再誠可知。
△二示其正見。
【疏】二。示其正見。
何以故。
【記】正見經。徵意云。以何義故。令不作是念。
實無有眾生如來度者。
【記】釋意云。以實無眾生為如來所度故。
【疏】偈云。平等真法界。佛不度眾生以名共彼陰。不
離於法界。
【記】平等下兩句。立其義宗。○以名下兩句。釋其所
以。
【疏】論云。眾生假名。與五陰共。不離法界。
【記】論云下。轉釋後二句也。○假名者。但有眾生之
名。而無眾生之體。故云假也。○與五陰共者。謂於
五蘊和合之處。說言眾生。不即不離。故云共也。○
不離法界者。佛是極證之人。已全是法界。眾生雖
未能證。緣生無體。亦同法界。豈將法界度於法界。
是故偈云平等等也。
△三反釋所以。
【疏】三反釋所以。
若有眾生如來度者。如來則有我人眾生壽者。
【記】所以經文反顯。○若順言之。應云以佛無我人
等相故不見有眾生為所度也。
【疏】論云。若如來有如是心五陰中有眾生可度者。
此是取相過。
【記】取相過等者。以無謂有故。不如法界故。不了緣
生故。便成有念故。
【疏】無著云。如來如爾炎而知。是故若有眾生想則
為有我取。
<pb n="497"/>
【記】爾炎。梵語。此有兩義。一謂智母。已如前說。二謂
境。界然是定中境界。今取此義。○意云。佛智稱境
而知。真如是有。作有知。眾生是無。作無知也。○若
作智母釋者。即根本智證平等理。無有分別。今觀
眾生。亦復如是也。
△四展轉拂跡。
【疏】四。展轉拂跡。
須菩提。如來說有我者。則非有我。而凡夫之人。以為
有我。
須菩提。凡夫者。如來說則非凡夫。
【記】拂跡經意云。佛雖說我。元來無我。執有我者。葢
是凡夫。○雖言凡夫亦無凡夫。○如夢人見虎。虎
與夢人。皆不可得。○法中亦爾。○以凡夫人執我
故云非我。恐執凡夫。故云非凡夫。邐迤除遣執情。
故云展轉拂迹。
【記】然前正答問中。及第十一十四。兼此一段前後
四處。皆說度生無度。雖文同而意異。謂最初令離
我度生。十一疑能度者是我。十四疑無我而誰度
二十一疑真界平等不合度生。同異昭然。
△二十二斷以相比知真佛疑（疏）二。初標章敘疑。
二依經斷疑。初標章敘疑二。初標章。二指疑起處。
初標章。
【疏】二十二斷以相比知真佛疑。
【記】第二十二疏。初標章。
△二指疑起處。
【疏】論云雖相成就不可得見如來。
【記】論云下指疑起處。此從十七中來。○雖相等者。
以前文云。即非具足色身。即非諸相具足。○具足
即成就義。秦魏經異也。
【疏】而以見相成就比智。則知如來法身。
【記】而以等者。以前文云。是名具足色身。是名諸相
具足。彼中意者。法身畢竟非相好。相好亦非不佛。
由無相故現相。不離法身。所以疑云。既無相故方
能現相。則但見於相便知無相也。如遠見煙。定知
有火。以離於火必無煙故。
△二依經斷疑（疏）二。初標科。二分釋。初標科
【疏】斷疑之文五。
△二分釋（經）五。初問以相表佛。二答因苗識根。三
難凡聖不分。四悟佛非相見。五印見聞不及。初
問以相表佛。
【疏】初。問以相表佛。
須菩提。於意云何。可以三十二相觀如來不。
【記】表佛經。問意云。可以相。此觀無相法身如來不。
△二答因苗識根。
【疏】二答因苗識根。
須菩提言。如是如是。以三十二相觀如來。
【記】識根經。答意云。實可以相比觀法身如來。
【疏】大雲云。前悟色身。今迷法身。
【記】悟色身者。知應化非真義也。迷法身者。不知法
身畢竟非色相義。
【疏】意謂法身既流出相身。即由此相。知佛證得無
相法身。
【記】意謂下。出答意也。意云。但見法身之相好。則知
相好之法身。如見草木之苗。必知其根。由是科文
約喻而立。
△三難凡聖不分。
【疏】三。難凡聖不分。
佛言。須菩提。若以三十二相觀如來者。轉輪聖王。則
是如來。
【記】凡聖不分經意云。輪王亦有此相。應是如來。
【疏】偈云。非是色身相。可比知如來。諸佛唯法身。轉
輪王非佛。
【記】偈云等者。意云。但約本望末則定。若約末望本
<pb n="498"/>
則不定。且如輪王與佛色相雖同。相之所依。二各
有異。佛相即法身所現。王相依業因而生。凡聖雲
泥。復何準的。況依法身。有自他受用。復有大小隨
類化等。各各不同。如苗與根事亦不定。初栽之樹
則有苗無根。所接之樹。則苗根各異故也。
△四悟佛非相見。
【疏】四。悟佛非相見。
須菩提白佛言。世尊。如我解佛所說義。不應以三十
二相觀如來。
【記】佛非相見經意云。緣聞依真現假。假不離真。及
乎約假求真。真不由假。實德不在相。令色鮮矣仁。
以貌取者。失之子羽。而今以後焉敢不識。
△五印見聞不及。
【疏】五。印見聞不及。
爾時世尊。而說偈言。若以色見我。以音聲求我。是人
行邪道。不能見如來。
【記】見聞不及經文可見。○然恐空生更約說法比
知如來。故言音聲求之不得。此疑即從第十八中
來。今預遮防。故無後說。
【疏】魏加後偈云。彼如來妙體。即法身諸佛。法身不
可見彼識不能知。
【記】魏偈者。明見聞不及之由也。秦經則但明見聞
不及。
【疏】偈云。唯見色聞聲。是人不知佛。以真如法身。非
是識境故。
【記】偈云等者。彌勒偈也。於中半釋秦偈。半釋魏偈。
意云。見聞是識。但能緣於色聲。佛非色聲。故不可
知。
【疏】無著云。以彼法。真如相故。非如言說而知。唯自
證知故。
【記】彼法者。法身也。○真如相者。即離一切相。是真
如相。○非如言說知者。以真如法離言說故。○但
是真智之境唯證相應。故云自證。
【記】第一第七第十七。及此一段皆云不以相見如
來者。義意皆別。初以對果疑因。次明感果離相。次
說依真現假。後明約假求真。故不同也。
△二十三斷佛果非關福相疑（疏）二。初標章敘疑。
二依經斷疑。初標章敘疑六。初標章。二指疑起處。
三指起疑之宗。四結成疑。五結疑名。六引證。初
標章。
【疏】二十三斷佛果非關福相疑。
【記】第二十三疏。初標章。
△二指疑起處。
【疏】由前相比法身是失。又聞以色見聲求是邪。
【記】由前下。指疑起處。此從二十二中來。
△三指起疑之宗。
【疏】遂作念云。佛果一向無相無為。
【記】遂作念下。作一向離相解。便是指起疑之宗也。
△四結成疑。
【疏】若爾。則修福德之因。但成相果。相果既非佛果。
佛果則不以具相而得。
【記】若爾下。結成疑也。意云。福但成相果。相既非佛。
修福何益。
△五結疑名。
【疏】故佛果畢竟不關福相。
【記】故佛果下。結成疑名也。
△六引證。
【疏】故論云。有人起如是心。若不依福德。得大菩提。
如是諸菩薩。則失福德。及失果報。
【記】論云下。引證。失福者。非菩提因故。失果者。非菩
提果故。
△二依經斷疑（疏）二。初標科。二分釋。初標科
【疏】斷疑之文四。
<pb n="499"/>
△二分釋（經）四。初遮毀相之念。二出毀相之過。三
明福相不失。四明不失所以。初遮毀相之念。
【疏】初。遮毀相之念。
須菩提。汝若作是念。如來不以具足相故得阿耨多
羅三藐三菩提。
須菩提。莫作是念。如來不以具足相故得阿耨多羅
三藐三菩提。
【記】遮念經意云。汝若謂如來不以具足相故得菩
提。莫作是念。文勢似重。意實不重。但前敘後遮也。
【疏】華嚴經云。色身非是佛。音聲亦復然。亦不離色
聲。見佛神通力。
【記】華嚴偈中。前半屬前文。後半屬此段。以文意鈎
鏁。故就一處而引。○既言不離色聲。豈合一向毀
相。毀相非理。故此遮之。
【疏】肇云。不偏在色聲。故言非。非不身相。故復言是。
【記】肇云下。亦前後相半耳。○不偏等者。相不定故。
如輪王非佛。○非不等者。應機即現。不離法身故。
如釋迦是佛。
【疏】大雲云。若言如來不以相具。斷滅見矣。故佛止
云莫作是念。
【記】斷滅見者。義在次文。
△二出毀相之過。
【疏】二。出毀相之過。
須菩提。汝若作是念。發阿耨多羅三藐三菩提心者。
說諸法斷滅。莫作是念。
【記】出過經文可知。
【疏】毀相則墮斷滅。斷滅是損減之過。斷見邊見之
過。
【記】損減等者。謂執有是增益過。執無是損減過。今
既一向離相正當此句。斯則於果損福德莊嚴。於
因損五度之行。壞俗諦也。○斷見者。中論云。定有
則著常。定無則著斷。今既一向作無相解。正當斷
見。○邊見者。空有斷常。皆是著邊邪之見。○並非
正見。故云過也。
△三明福相不失。
【疏】三。明福相不失。
何以故。發阿耨多羅三藐三菩提心者。於法不說斷
滅相。
【記】不失經。○徵意云。以何義故。令不作此念。○釋
意云。但發菩提心者。皆不作此念。故知作此念者。
豈非過歟。
【疏】無著云。於法不說斷滅者。謂如所住法而通達。
不斷一切生死影像法。於涅槃自在。行利益眾生
事。此中為遮一向寂靜。故顯示不住涅槃。
【記】如所住法者。所住之法。即大菩提心。菩提心者。
即悲智願也。一切菩薩。皆安住此心。行菩薩行。有
大智故。不住生死。有大悲故。不住涅槃。今令離於
斷常二見。即是不住生死涅槃。故云如所住法。即
七最勝中依止最勝。○不斷等者意云。生死本空
猶如影像。影像不有。復何斷焉。今言不斷者。非謂
固留。但了性不有。了相不無。隨順俗諦。故云不斷。
此即通達之義。○於涅槃等者。若被寂所縛。即不
自在。今寂而常用。用而常寂。是自在義。○此中下。
顯偏說之意。然據不斷生死。利益眾生。但成大悲。
不住涅槃。如其具論。亦須不住生死。方成如所住
法。一向下。即出偏說之意。遮寂者。即二乘人。身
滅智。撥喪無餘。被涅槃所拘。是不自在。今以不具
相發心。正墮於此。為對治故。偏示一門。下文菩薩
不受福德。即不住生死。義則圓矣。
【疏】偈云。不失功德因。及彼勝果報。
【記】偈云下。引證。
【疏】論云。雖不依福德得真菩提。而不失福德。及彼
果報。以能成就智慧莊嚴功德莊嚴。
<pb n="500"/>
【記】論云下。釋偈。○雖不依下。縱也。法身真佛。是真
菩提。正由智了為因。故不依彼。○而不失下。奪也。
福德是因。即五度。果報是果。即三十二相。相非不
佛。故言不失。既不失果即不失因。○以能下。明不
失之由。謂真菩提。必須具足二莊嚴故。智慧即真
身。福德即應身。故論云。法身者。智相身。福相者。異
相身。以諸如來皆合具此二種相故。故法華云。如
其所得法。定慧力莊嚴。以此度眾生。自證無上道。
△四明不失所以二。初明得忍故不失。二明不受
故不失。初明得忍故不失。
【疏】四明不失所以二。初明得忍故不失。
須菩提。若菩薩。以滿恒河沙等世界七寶布施。
若復有人。知一切法無我。得成於忍。
此菩薩。勝前菩薩所得功德。
【記】得忍經意云。菩薩於無我心中所修福德。勝彼
有我心中所修福德。以莊嚴法身。究竟不失故。
【疏】論云有人起如是心。諸菩薩得出世智。失彼福
德以果報。為遮此故。
【記】論云下。先敘所遣之念。念云。若出世無分別智
正是佛因。即所修福德盡皆失也。何以故。福非因
故。○為遮此故者。引起能遣之文。
【疏】偈云。得勝忍不失。以得無垢果。
【記】得勝忍不失者。正明不失義。謂若心住相。修諸
福德。墮於有漏。此福則失。若心離相。修諸福德。成
於無漏。此福不失也。○以得下。出不失之由。斯則
以果驗因。成不失義。○無垢。即清淨無漏。是佛身
矣。
【疏】無我者。二種無我也。
【記】二無我者人法也。得此二空之智。名之為忍。
△二明不受故不失二。初正明。二徵釋。初正明。
【疏】二明不受故不失二。初正明。
須菩提。以諸菩薩。不受福德故。
【記】正明經意云。前言無我所修之福。以為勝者。只
由菩薩不受福故。
【疏】論云。彼福德。得有漏果報。故可訶也。
【記】可訶等者。明不受之由。亦是以果驗因。成不受
義。意云。果若有漏。則知受福。是可訶責。果既無漏。
則知不受。云何可訶。
【疏】無著云。此顯示不著生死故。若住生死。即受福
德。
【記】無著下。顯對前文不住涅槃。前後相望。共成非
智之義耳。○若住等者。反明也。
△二徵釋。
【疏】二徵釋。
須菩提白佛言。世尊。云何菩薩不受福德。
須菩提。菩薩所作福德。不應貪著。是故說不受福德。
【記】徵釋經意云。菩薩作福。若生貪著。則成有漏。因
既有漏。果亦有漏。得三十二相。但同輪王。不名為
佛。此則因果俱失。成其所疑。△今既作福不生貪
著。則因成無漏。因既無漏。果亦復然。所得三十二
相。莊嚴法身。名之為佛。云何疑其失因及果。
△二十四斷化身出現受福疑（疏）二。初標章敘疑。
二依經斷疑。初標章敘疑三。初標章。二指疑起處。
三結成疑。初標章。
【疏】二十四。斷化身出現受福疑。
【記】第二十四疏。初標章。
△二指疑起處。
【疏】論云。若諸菩薩不受福德。
【記】若諸菩薩下。指疑起處。即從次前文來。○論中
即云。若菩薩不受彼果報等。
△三結成疑。
【疏】云何諸菩薩福德。眾生受用。
【記】云何下。結成疑也。○眾生用者。據佛壽量。合滿
<pb n="501"/>
百年。至八十便入涅槃。意留二十年福。與後代弟
子受用。○又於佛供養承事。能令眾生獲福無量。
斯亦佛福眾生受用也。
【記】問。前云菩薩不受。今何難佛受用。又前言受是
取義。今疑受是用義。文義既異。何以成疑。答。此皆
以果驗因也。因中若不受取。果中焉合受用。果中
尚自受用。因中豈無受取耶。
△二依經斷疑（疏）二。初標科。二分釋。初標科
【疏】斷疑之文二。
△二分釋（經）二。初斥錯解。二示正見。初斥錯解。
【疏】初。斥錯解。
須菩提。若有人言如來。若來若去。若坐若臥。是人不
解我所說義。
【記】錯解經意云。若人言如來。出現來。入滅去。住世
間。皆不解我所說義。
【疏】偈云。是福德應報。為化諸眾生。自然如是業。諸
佛現十方。
【記】是福等者。是彼無漏福德之應報。即無垢果也。
果中無有色相。故論云佛果無有色相迭相見故
又論云。佛果無別色聲。唯如如及如如智獨存。故
無來去等。○為化下。或問曰。既佛果無別色聲來
去等。何以出現受福。為眾生受用耶。故此釋之意
說。眾生根熟。為能感緣。以佛無緣大悲。無量劫來
利他善根。熏淨法界以成善習。有感即應任運無
心。如一月不下降。百水不上昇。慈善根力。法爾如
是。○正是斷疑之意。若果中有心受用。則因中亦
有心受取。果中既是自然。因中足明無著也。
△二示正見。
【疏】二。示正見。
何以故。如來者。無所從來。亦無所去。故名如來。
【記】正見經。○徵意云。以何義故。名為如來。既名為
來。亦表其去。何言錯解。○釋意云。以真佛本來無
來去故。
【疏】偈云。去來化身佛。如來常不動。
【記】偈云下。標真化異也。如來即是法身。本來不動。
猶若虗空。故不同化身隨機來去。此非異而異也。
【疏】大雲云。眾生心水若清淨。則見佛來。來無所從。
濁則見雙林示滅。則云佛去。去無可至。
【記】大雲下。釋。此約機心染淨。遂見佛有來去。名為
化身。來無所從。去無所至。即是不動。名為法身。斯
則機見有佛來去。佛實不動。云云自彼。於彼何為。
○此中略舉水喻眾生心。則知月喻法身。影喻化
體。清濁喻染淨也。○水清月現。月亦不來。水濁月
隱。亦非月去。但是水有清濁。非謂月有昇沉。○法
中亦爾。心淨見佛。非是佛來。心垢不見。亦非佛去。
但是眾生垢淨。非謂諸佛隱顯。
【疏】肇云。解極會如。體無方所。緣至佛現。來無所從。
感畢為隱。亦何所去。
【記】解極等者。謂解極則心絕。心絕則會如。如體本
周。故無方所。此明即應之真。○緣至下。明即真之
應也。意同大雲隱顯。
【記】斷疑意者。諸佛本無來去。眾生妄見去來。尚無
出現之佛。寧有受福之事。
金剛經疏記科會卷第九

<sarticle>金剛經疏記科會卷第十</sarticle>
唐　圭峰大師　疏
宋　長水大師　記
後學古杭雲棲釋大[琮-示+(眉-目+貝)]科會
△二十五斷法身化身一異疑（疏）二。初標章敘疑。
二依經斷疑。初標章敘疑三。初標章。二指疑起處。
三懸指斷疑之意。初標章。
【疏】二十五。斷法身化身一異疑。
<pb n="502"/>
【記】第二十五。論文於此不別敘疑。而義意合有也。
初標章。
△二指疑起處。
【疏】據前不可以化相比知法身。法身無去來坐臥。
即似真化異。○據遮斷滅之念。又顯不失福相。即
似真化一。○故成疑也。
【記】據前下。指疑起處。○此從三處來。○不可以化
等者。第二十二也。濫於輪王故。○法身無來去等
者。二十四也。斥為錯解故。○據遮下。二十三也。不
失等者。彌勒頌云。得勝忍不失。○一異相反。難為
存去。故成疑矣。
△三懸指斷疑之意。
【疏】此約微塵世界。委釋非一非異義。以斷此疑。
【疏】此約下。懸指斷疑之意。彼約一異雙存而難。此
據一異俱非而通也。
△二依經斷疑二。初標科。二分釋。初標科。
【疏】斷疑之文二。
△二分釋（經）二。初約塵界破一異。二約止觀破我
法。初約塵界破一異五。初細末方便破麤色。二不
念方便破微塵。三不念方便破世界。四俱約塵界
破和合。五佛印無中妄執有。初細末方便破麤色
（疏）三。初引天親約斷疑。二引無著破執法。三引大
雲示破相。
【疏】初約塵界破一異。五。初細末方便破麤色。
須菩提。若善男子。善女人。以三千大千世界。碎為微
塵。於意云何。是微塵眾寧為多不。
甚多世尊。
【記】破麤色經。問答多少。如文可知。
△初引天親約斷疑。
【疏】偈云。於是法界處。非一亦非異。
【記】疏三。○初引天親約斷疑。○偈云下。標也。
【疏】論云。彼諸佛如來。於真如法界中。非一處住。亦
非異處住。
【記】論云下。釋也。一真法界。數量消滅。非一異故。諸
佛證此。亦非一異。○而言處住者。以非此二義可
住著故。
【疏】為示此義。故說世界碎為微塵。○故偈云。世界
作微塵。此喻示彼義。
【記】為示下。正顯住意。意以界喻真身。塵喻化身也。
塵因界碎故非異。喻從真起應也。塵細界麤故非
一。喻真實應假也。
△二引無著破執法。
【疏】無著云。為破名色身故。說界塵等。
【記】無著下。二破執法。別是一義。非斷疑也。○名身
即受等四蘊。色身即地等四大。
【疏】於中。細末方便。及無所見方便。
【記】於中下。以細末破色身。以無所見破名身。無所
見。即不念也。
【疏】塵甚多者。是細末方便。
【記】此段說塵甚多。正是初方便。
△三引大雲示破相。
【疏】大雲云。即是析塵至於細末。以此方便破麤色
矣。
【記】大雲下。三示破相明方便之相。以能破是細末。
所破是麤色。能所合之。故成科名。
【疏】此言微塵。依大乘宗。於一摶色。假想分析。至極
略色為塵。非小乘宗實塵矣。
【記】此言下。揀異大小。大乘用觀。假想分別。起其慧
數。破析彼色。一一分折。至於極微。二乘天眼所不
能見。此則細末之極。不可破析。名極略色。○非小
乘等者。以彼宗迷唯識理。不達諸法即空。計此微
塵以為實有。故說積諸微塵以成世界。故俱舍論
云。極微微金水。兔羊牛隙塵。蚤蝨麥指節。彼後增
<pb n="503"/>
七倍等。今此揀去。故云非實塵也。
△二不念方便破微塵（疏）二。初約斷疑釋。二約破
法釋。
【疏】二。不念方便破微塵。
何以故。若是微塵眾實有者。佛則不說是微塵眾。
【記】破微塵經意云。以何義故。說微塵耶。○釋意云。
以無實體故。
所以者何。佛說微塵眾。則非微塵眾。是名微塵眾。
【記】又徵意云。所以說微塵空。又說微塵者。何謂也。
○釋意云。佛所說者。非實微塵。是空微塵也。
△初約斷疑釋。
【疏】論云。塵碎為末。故非一處。塵眾聚故。故非異處。
【記】疏二。○初約斷疑釋。○塵碎下。喻說。○塵是碎
世界為末也。故界麤而塵細。是非一也。○塵眾聚
者。世界是眾塵成故。塵界非異也。
【疏】如是。佛住法界中。非一處住。非異處住。
【記】如是下。法合。謂應現十方故非一。同依一體故
非異。○又依法起化故非一。離法無化故非異。
△二約破法釋。
【疏】又若塵眾實有者。世間凡夫。悉亦自知。何須佛
說。秪為不知體不成就。故佛說矣。
【記】又若下。二約破法釋。○亦是約喻。○法說者。若
化是實。亦不用佛說。只為是虗。餘人不知。故佛說
矣。
【疏】故無著云。世尊說非者。以此聚體。不成就故。若
異此者。佛雖不說。亦自知是聚。
【記】無著下。引證。同此。
△三不念方便破世界（疏）二。初引本論斷疑。二引
無著破法。
【疏】三。不念方便破世界。
世尊。如來所說三千大千世界。則非世界。是名世界。
【記】破世界。經意云。非唯所起微塵。是空微塵。抑亦
能起世界。亦是空世界。
△初引本論斷疑。
【疏】本論破世界不實之義可知。
【記】本論等者。如次文所說。
△二引無著破法。
【疏】無著云。此破名身。世界者。眾生世界。
【記】眾生世界者。有情世間也。以心法無質。不可分
析。故但以不念方便破之。念之則有。不念則無。故
起信云。心生則法生。心滅則法滅等也。
△四俱約塵界破和合（疏）二。初引天親解。二引無
著解。
【疏】四。俱約塵界破和合。
何以故。若世界實有者。則是一合相。如來說一合相。
則非一合相。是名一合相。
【記】破和合經。○徵意云。以何義故。說世界耶。○釋
意云。世界是實。則是一合。佛說一合者。非實有之
一合。是空無之一合。
△初引天親解。
【疏】論云。若實有一世界。如來則不說三千界。
【記】疏文中。引天親解。○論云下。標也。
【疏】大雲云。若實有一世界。冥然是一。一和合矣。是
則不合有多差別。今既佛說三千。明非冥然一矣。
故約三千破一界也。
【記】大雲下。釋。冥合也。冥然合為一也。一即和合。故
云一合矣。○三千破一者。既言三千。則非一義。○
此乃通明五蘊無一合義。
△二引無著解。
【疏】無著云。為並說若世界若微塵界。故有二種摶
取。謂一摶取。及差別摶取。
【記】無著下。二引無著解。○並說等者。情器雙明也。
○故有下。且標二摶取。
<pb n="504"/>
【疏】大雲云。此明塵眾及眾生類。俱名世界。
【記】大雲下。顯明情器俱名世界。○謂塵眾則器世
界。眾生則有情世界。
【疏】一合相者。即是摶取。摶取為一。故云和合。
【記】摶取為一等者。謂情器不分。為一世界也。
【疏】故此一合。有二摶取。
【記】此一合有二摶取。於五蘊中分色心故。本以合
二為一。今則開一成二。○然和合摶取。蓋是一義
但秦魏譯異耳。
【疏】一者。一摶取。即是世界。和合為一。
【記】一摶取者。是名身。眾生世界。義不可分。但有一
義故。
【疏】二。差別摶取。即是微塵有眾多極微。名為差別
【記】差別摶取者。是器世界。聚多微塵。成一世界故。
○故無著論云。眾生世界有者。此為一摶取。微塵
有者。此為差別摶取。
【疏】非一合者。第一義中。二界無實故。
【記】二界無實等者。故心經云。是故空中。無色無受
想行識。無眼耳鼻舌身意。無色聲香味觸法等。○
經是名一合相者。約俗諦說有。明在次文。
△五佛印無中妄執有（疏）三。初引天親解。二引無
著解。三引大雲解。
【疏】五。佛印無中妄執有。
須菩提。一合相者。則是不可說。但凡夫之人。貪著其
事。
【記】妄執有經意云。此一合相。無體可說。但為凡夫。
妄生貪著。
△初引天親解。
【疏】論云。以彼聚集無物可取。
【記】以彼下。釋經中不可說也。五蘊和合。無實體故。
○斯則界歸於塵。則無界可取。塵歸唯識。則無塵
可取。四蘊離念。則無心可取也。
【疏】虗妄分別。故云妄取。
【記】眾生取著。皆由虗妄分別。故起信云。一切境界。
唯依妄念而有差別。○此明經中但凡夫已下文。
【疏】若有實者。即是正見。
【記】若有下。反顯也。以世界體若是實有。不名虗妄
分別。合是正見。
△二引無著解。
【疏】無著云。世諦。說摶取。第一義不可說。
【記】世諦說者。即前是名也。同論云以彼聚集。○第
一義不可說。即前即非也。同前無物可取。
【疏】彼小兒凡夫。如言說取。
【記】小兒等者。世諦雖說。但是假有。凡夫不敏。執之
為實。猶彼小兒。如言執物。
△三引大雲解。
【疏】大雲云。執見五蘊取其和合。是貪著事。
【記】見五蘊者。不了法空。是法執也。○取和合者。不
達眾法。即我執也。○二執不亡。故名貪著其事也。
【疏】迷於事法。起煩惱矣。
【記】迷於事法。所知障也。○煩惱可知。○是依二執
起於二障也。
△二約止觀破我法（經）二。初除我執。二除法執
【疏】二約止觀破我法。二。初除我執。二。初斥錯解。
【記】破我法者。前破我法所緣之境。令知不實。今破
能緣我法見心。見心乃是所起分別。今即破之。令
亡分別。入聖道也。故偈云。非無二得道。遠離於我
法。
△初除我執（經）二。初斥錯解。二遣言執。初斥錯解。
須菩提。若人言佛說我見人見眾生見壽者見。須菩
提。於意云何。是人解我所說義不。
世尊。是人不解如來所說義。
【記】斥錯解經文問答並可知矣。但不解必錯解也。
<pb n="505"/>
△二遣言執。
【疏】二遣言執。
何以故。
【記】遣言執經。徵意云。以何義故。說為不解。
世尊說我見人見眾生見壽者見。則非我見人見眾
生見壽者見。是名我見人見眾生見壽者見。
【記】釋意云。佛說我人等見。非實我人等見。是假名
我人等見。眾生不解。謂之為實。所以前科判云錯
矣。
【疏】論云。我見虗妄分別。佛說即是不見。
【記】虗妄等者。見有我故。名為我見。體實無故。乃云
虗妄。虗妄無實。元是不見。如繩處見蛇。豈是實見。
【疏】無著云。此顯示如所不分別。
【記】如所下兩意。一以真如為所。如彼真如。不分別
故。二以我法為所。我法本無。如所知故。
【疏】云何顯示。
【記】云何下。徵。
【疏】如外道說我。如來說為我見故。安置人無我。
【記】如外道下。釋。○人無我等者。一法界中。無我。無
無我。今對有我。說於無我。權說假言。說云安置。
【疏】又為說有此我見故。安置法無我。
【記】法無我等者。以見是心心所法。執有此見。名為
法執。心法不實。故言安置。○此文破法我者。是連
帶引之。非謂正意也。
【疏】如是觀察。菩薩入相應三昧時。不復分別。
【記】相應等者。入地證如也。○不分別者。離分別障
也。
【疏】即此觀察。為入方便。
【記】即此等者。若存我法。即分別無窮。但了二空。則
自無分別。即此二空觀。為入理之方便也。
△二除法執（經）二。初除分別。二顯本寂。初除分別
（疏）二。初明無分別所依。二正顯無分別理
【疏】二除法執。二。初除分別。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。
【記】除分別經意云。發菩提心者。於一切法。應如是
知見信解。不生法相。
△初明無分別所依二。初總徵三法。二別釋第三
初總徵三法。
【疏】無著云。此顯示何人無分別。於何法不分別。何
方便不分別。
【記】疏二。初明無分別所依。二。初總徵三法。
【記】無著下。節節以疏徵起。以經答之。○何人等者。
即經中發菩提心者。○於何法者。即經中一切法。
○何方便者。即經中應如是知見信解。
△二別釋第三二。初總標。二別釋。初總標。
【疏】此顯示增上心。增上智故。於無分別中。知見勝
解。
【記】此顯下。二別釋第三。二。初總標。
【記】此顯下。增上心。即定也。增上智。即慧也。皆是增
勝上法。故云增上。○知見勝解者。定慧之後位。
△二別釋二。初總彰三義。二轉釋後義。初總彰
三義。
【疏】於中。若智依止奢摩他故知。依止毗鉢舍那故
見。此二依止三摩提故勝解。
【記】於中下。二別釋。二。初總彰三義。
【記】於中者。於彼三事之中也。○若智等者。明此三
種。體即是智。但依止方便不同。故立三名也。○奢
摩他。此云止。止即是定。智依此定。併息萬緣。唯心
獨存。故云知也。○毗鉢等者。毗鉢舍那。此云觀。觀
即是慧。依此慧故。觀察一切。委細推求。歷歷分明。
故名為見。○此二者。知見也。三摩提。此云等持。但
以定慧等處。名三摩提。依此義故。名為勝解。○言
<pb n="506"/>
依止者。名依義立也。
△二轉釋後義。
【疏】以三摩提自在故解。內攀緣影像。彼名勝解。
【記】以三摩下。二轉釋後義。
【記】自在者。定慧無閡故。○內緣等者。既未證真。但
緣影像。以真如法。離心緣故。今既變影緣如。但名
勝解。從此能引根本正智。無分別中為近方便故。
△二正顯無分別理。
【疏】云何無分別。此正顯無分別。
【記】云何下。二正顯無分別理。即論釋經中不生法
相。○初句徵起。次句正顯。
【疏】大雲云。前之方便。是加行智。今不分別。是根本
智。即親證真如。離能所取。名不分別。
【記】大雲下。約位釋論。○前方便等者。即知見勝解。
此當地前四加行位。○今不分別者。即不生法相。
通在十地。及佛地也。雖滿分不同。皆用根本無分
別智。親證諦理也。如唯識見道頌云。若時於所緣。
智都無所得。爾時住唯識。離二取相故。
△二顯本寂。
【疏】二顯本寂。
須菩提。所言法相者。如來說即非法相。是名法相。
【記】顯本寂經意云。所言法相。非實有之法相。是本
無之法相。
【疏】無著云。此顯示法相中。不共義。及相應義。如前
已說。
【記】不共者。非法相也。勝義諦中。不容他故。離性離
相。非和合故。○相應者。是名法相也。性起為相。不
離性故。○如前金中無器。不離金也。
△二十六斷化身說法無福疑（疏）二。初標章敘疑。
二依經斷疑。初標章敘疑五。初標章二指疑起處。
三立理。四指無化體。五結成疑初標章。
【疏】二十六。斷化身說法無福疑。
【記】第二十六。論文於此。不言斷別疑。故雲外二疏。
皆攝入前段合疏。詳文合有。是故開之。
△二指疑起處。
【疏】因聞真化非一非異。
【記】因聞下。指疑起處。此從二十五中來。
△三立理。
【疏】意云。若就非一。化唯虗假。若就非異。又唯冥合。
歸一法身。
【記】意云下。立理。
△四指無化體。
【疏】即化身終無自體。
【記】即化身下。指無化體。
△五結成疑。
【疏】若爾。即所說法。受持演說無福。
【記】若爾下。結成疑也。意云。能說之佛既虗。所說之
教豈實。持說不實之教。寧有福耶。
△二依經斷疑（疏）二。初標科。二分釋。初標科
【疏】斷疑之文二。
△二分釋（經）二。初明說法功德。二明說法不染
初明說法功德。
【疏】初。明說法功德。
須菩提。若有人滿無量阿僧祗世界七寶。持用布施。
若有善男子。善女人。發菩薩心者。持於此經。乃至四
句偈等。受持讀誦。為人演說。其福勝彼。
【記】功德經文。較量可解。○阿僧祗。此云無數。○發
菩薩心者。揀餘人。
【疏】偈云。化身示現福。非無無盡福。
【記】偈云下。標。
【疏】論云。雖諸佛自然。化身作業。
【記】論云下。釋。○先牒縱之。
【疏】而彼諸佛化身說法。有無量無盡無漏功德。
<pb n="507"/>
【記】而彼下。據理奪之。○無量下。揀有量等。斯則三
重顯於持說之勝。
△二明說法不染（疏）二。初引無著解。二引大雲解。
【疏】二。明說法不染。
云何為人演說。
【記】不染經。徵意云。云何演說。便獲如是功德。
不取於相。如如不動。
【記】釋文可見。○前云發菩薩心者。意在於此。若非
菩薩。焉能如是。
△初引無著解二。初申經意。一銷經文。初申經意。
【疏】無著云。為說法不染故。以有如是大利益故。決
定演說。如是演說。即無所染。
【記】無著下。初引解。二。初申經意。
【記】既說法之心。如彼真如。無有分別。不取能所說
相。所獲功德。利益至矣。故決定說也。○無所染者。
即無分別。不取不動也。
【記】此則正是斷疑之意。謂佛所有說。皆如真實。傳
授之人。要皆如是。既如其法。福乃無邊。何疑持說
無福德耶。
【記】又如偈云。諸佛說法時。不言是化身。以不如是
說。是故彼說正。意云。若言是化。則人無敬心。所說
之法。寧肯信受。由不說故。人皆宗奉。所說之教。咸
悉受持。無漏之福。自然無量等。
△二銷經文。
【疏】云何演說等者。顯示不可言說故。
【記】云何下。二銷經文。
【記】不可等者。此明離於說相。非全不說。前云無法
可說。淨名無說無示。是名說法。故魏經云。如不演
說。
【疏】若異此者。則為染說。以顛倒義故。
【記】若異下。反明。○以取相故。有分別故。不如如故。
既不如如。即成顛倒。
【疏】又說時不求信敬等。亦為無染說法。
【記】又說時下。約事明無染。○前約不稱理。今約不
稱事。夫說法者。本為利生。今為名利。豈非染說。
△二引大雲解。
【疏】大雲云。若能不以生滅心行。說實相法。則如彼
真如。故曰如如。
【記】大雲下。二引大雲解。
【記】生滅心行。即有所得分別取相。今既不以。即與
如合。故曰如如。○上如即似義。下如即真如。似於
真如。故曰如知。
【疏】又心如境如。故曰如如。
【記】心境如者。即兩皆真如。無似義也。
【疏】不動者。則無染義。
【記】則無染者。謂擬心即差。便名為染。故論云。動即
有苦。果不離因。此則微細念慮。盡名為染。不必貪
欲。
△二十七斷入寂如何說法疑（疏）二。初標章敘疑。
二依經斷疑。初標章敘疑三。初標章。二指疑起處。
三結成疑。初標章。
【疏】二十七。斷入寂如何說法疑。
【記】第二十七疏。初標章。
△二指疑起處。
【疏】論云。若諸佛如來。常為眾生說法。
【記】若諸下。指疑起處。此從二十六中來。以化身如
來。常說法故。○前雖無文。而有此意。
△三結成疑。
【疏】云何言如來入涅槃。
【記】云何下。結成疑也。○涅槃即是不動無為義。如
前文云。若人言如來。若來去坐臥。即不解所說義。
如來者。無所從來。亦無所去。故名如來。斯則佛入
涅槃也。○意云。涅槃寂靜。說法喧動。動寂相反。云
<pb n="508"/>
何兩存。
△二依經斷疑（疏）二。初開章指文。二隨章辨釋
【疏】依經斷疑。
何以故。
一切有為法。如夢幻泡影。如露亦如電。應作如是觀。
【記】經徵意云。以何義故。佛常說而不閡涅槃。如論
所敘。○釋意云。由佛有妙智。觀諸法空。如夢幻等。
雖現說法。似有為相。而常住涅槃無作之理。復何
疑哉。
【記】若於論外。不作斷疑釋者。此文但責說法不染。
○徵意云。以何義故說法之時。不取於相。得合真
如。不動不染耶。○釋意云。但觀諸有為相。猶如夢
幻等。自然於說不取不著。契合真如。無有動搖分
別等也。
△初開章指文。
【疏】釋此文為三。初約兩論。釋魏本中九喻。○魏本
云。一切有為法。如星翳燈幻。露泡夢電雲。應作如
是觀。
【記】疏文二。初開章指文。○魏本等者。以彼此二經
皆說譬喻。就中彼廣此略。今則標廣以釋。
△二隨章辨釋三。初約兩論釋魏本中九喻。二約
諸經顯諸虗假喻之大意。三會通秦譯經本。初約
兩論釋魏本中九喻二。初約本論斷疑。二兼無著
釋相。初約本論斷疑。
【疏】於中文二。初約本論斷疑。
【記】於中下。二隨章辨釋。三。初約兩論釋魏本中九
喻。二。
【疏】偈云。非有為非離。諸如來涅槃。九種有為法。妙
智正觀故。
【記】初文者。○偈云下。標。
【疏】論云。諸佛得涅槃。化身說法。故非有為。非離有
為。
【記】論云下。釋。初釋前二句。○真化不一。故非有為。
真化不異。故不離有為。○言諸佛者。揀小乘涅槃。
一句寂滅。如來涅槃。悲智兼運。名無住處。
【疏】何故示現世間而不住有為。由妙智正觀。有為
如九喻虗假故。
【記】何故下。躡前徵起釋後二句。○徵意可知。○由
妙智等者。妙智揀二乘麤智。正觀揀凡夫倒見。○
既以妙智。正觀有為諸法。如夢幻等。故涉有而不
住有。觀空而不住空。用而常寂。寂而常用。故終日
說法。終日涅槃。如華嚴疏云。寂寥於萬化之域。動
用於一虗之中也。○故知若不涉有。豈名大乘涅
槃。若不證如。何名無染說法。言雖似反。意乃相符。
善現約極違以申疑。如來據極順以通釋。理實深
妙。光茲末篇。
△二兼無著釋相二。初指論分文。二隨文正釋。
初指論分文。
【疏】二。兼無著釋相。
【疏】無著云。此偈顯示四有為相。文四。
【記】二兼無著下。初指論分文。○此偈者。魏經文也。
四有為者。即下自性等四。
△二隨文正釋四。初自性相。二著所住味相。三隨
順過失相。四隨順出離相。初自性相二。初釋章意。
二別解文。初釋章意。
【疏】一自性相。此見相二用。識為體。生死根本故。文
三。
【記】初自性下。二隨文正釋。四。初文二。初釋章意。○
此見等者。謂見相二分以自證分為體。然此三法
是生死之自性。一切生死。從此而生。故名此三為
根本矣。○此通八識也。
△二別解文三。初星喻見。二翳喻相。三燈喻識。
初星喻見。
<pb n="509"/>
【疏】一星喻見。○無著云。無智暗中。有彼光故。有智
明中。無彼光故。
【記】一星下。二別解文。三。○初文見分者。雲云第六
識也。計度分別。緣共相境。世間諸智。盡在其中。故
以星光況於此識。○此約執計強盛。故獨指第六。
非不通八也。
【記】無智等者。此中法喻相兼。文猶闕略。若具配屬。
即法喻四對。謂以日喻智。以星喻識。以明喻悟。以
闇喻迷。且如喻中意云。無日闇中。有星光故。有日
明中。無星光故。法中。無智迷中。有識用故。有智悟
中。無分別故。其猶昏夜。日光黯然。唯星獨存。略辨
南北。杲日纔現。星光自沈。法中亦爾。生死迷中。本
智未顯。意識分別似有鑒覺。若智顯彰。光明徧照。
分別念慮。泯然無餘。○無彼光者。此約分喻。喻中
但無星光。而不無星體。法中融同一智。無別識心
故。
△二翳喻相。
【疏】二翳喻相。○論云。如目有翳。則見毛輪等色。觀
有為法亦爾。以顛倒見故。
【記】二中。如目等者。意云。翳若在眼。則見毛輪。執若
在意。見實我法。○若正配法喻。即翳喻第七識。毛
輪等喻所見分。今標云翳喻所見分者。此有三意。
一密配第七識。謂若但取毛輪。則唯喻所見。第七
意識。無因可收。故此密配。無所遺也。二交互影略。
以喻上舉能。法中言所。自然影略。該收所餘。三顯
示毛月無有體性。意雖在所。今却舉能以□所從
能生。足知無體也。○以顛倒見者。出無體所以。於
無見有。故云顛倒。
【疏】無著云。人法我見如翳。以取無義故。
【記】取無義者。情有理無故。
△三燈喻識。
【疏】三燈喻識。○燈約膏油。相續不絕。識依貪愛。生
死無休。
【記】三中燈喻識者。理則雖通。義當前五。以六七八
識。各有配故。○燈約等者。以膏油喻貪愛。以燈喻
識。若無膏油。則燈光不起。若無貪愛。則識念不生。
故論云。依止貪愛法住。
【記】然此上三喻。皆是能熏。染汙根本。故通名自性
相。其所熏第八識持種引心。配屬雲喻。如下所明。
○或可星喻見分。翳目所見毛月喻相分。燈喻自
證分。自證分即第八識。其後雲喻。但況識中種子
為未來法。
△二著所住味相。
【疏】二。著所住味相。
【記】著所住味者。即是味著所住。
【疏】論云。幻喻所依住處。以器世間種種差別。無一
體實故。
【記】幻喻等者。即約所幻境說。如結巾為兔。結草為
馬。乃至變現種種境界。○以器下。所喻法也。六塵
境界不一。故云種種。
【疏】無著云。味著顛倒境故。
【記】無著下。會釋科文。
【疏】大雲云。幻出城郭誑人。識變山河不實故。
【記】大雲釋意可知。能變之識。尚猶不實。所變之境
豈得有體。故起信云。一切境界。唯依妄念而有差
別。若離心念。則無一切境界之相。
△三隨順過失相二。初釋章意。二正解文。初釋
章意。
【疏】三隨順過失相。自身及受用是過失。觀此無常
是名隨順。
【記】三隨下。二。初釋章意。○自身等者。明身受當體
是過失。○觀此等者。隨順出離也。
【疏】又解云。隨順身受。即是過失。
<pb n="510"/>
【記】又解等者。執著身受。是隨順過失也。所謂執身
為常。執受為樂。即是顛倒。顛倒即過失也。
【疏】文二。
△二正解文二。初露喻身。二泡喻受。初露喻身。
【疏】初露喻身。○論云。身亦如是。少時住故。
【記】初露下。二正解文。二。
【記】初者。○少時住者。如草上之露。日出即晞。眾生
妄身。亦復如是。然有三意。一命修短。有纔生即死
故。二比於上界。時極促故。三念念遷謝。即生即滅
故。有斯三意。故曰少時。
△二泡喻受。
【疏】二泡喻受。○論云。所受用事。亦復如是。以受想
因。三法不定故。
【記】二中。○受用事者。受能領納。即此領納。是受之
用。即此受用。便名為事。○受想等者。因即是觸。受
之因故。想能助受故。俱舍云。受同飲食。想同助味。
○三法不定者。有三釋。一則苦樂捨三受不定也。
二則受想因。於三法而不定。三法即違順等三境
也。三則受想觸為三。三皆不定也。以一不定。餘皆
不定故。○然此雖說想觸。意明於受。如風水相投
即有泡起。觸想和合。則有受生。是故以泡。喻於受
也。故大雲云。水上之泡。出沒不定。心中之受。苦樂
不常。
【疏】無著云。顯示隨順苦體。以受如泡故。
【記】苦體等者。受是苦體。苦謂三苦。彼苦身中有苦
生故。是苦苦。破滅是壞苦。不相離是行苦。逐境住
情。妄生樂想。故名隨順。
【疏】功德施云。觀察壽如水泡。或始生未成體。或纔
生。或蹔停住。即歸散滅。
【記】功德施下。意說壽命。不同前義。○喻則可知。○
法中。始生等者。託蘊腹中名生。形體未成。即有死
者。纔生者。生下即死也。暫停住者。五歲十歲乃至
百歲。通名暫住。初天所見。人間半百。尚同晝夜。況
聖智乎。故正法念經云。有於胎藏中死。有生而已
命終。有能行便亡。有能走便卒。雖修短之異。皆歸
死處。故淨名云。是身虗偽。假以澡浴衣食。必歸磨
滅。
△四隨順出離相三。初釋章意。二正解文。三總結
示。初釋章意。
【疏】四隨順出離相。無著云。隨順人法無我。故得出
離。○文三。
【記】四隨下。三。初釋章意。○隨順人法等者。二空真
智。能出二死。方便觀察。名為隨順。
△二正解文三。初夢喻過去。二電喻現在。三雲喻
未來。初夢喻過去。
【疏】初夢喻過去。
【記】二正解文。三。
【疏】無著云。彼過去行。以所念處故如夢。
【記】初。如夢者。人之神遊也。以過去所作見聞事業。
皆是所念之處。與夜來夢。無有差別。憶之可說。掬
之不見。如經云。如寤時人。說夢中事。心縱精明。欲
何因緣。取夢中物。
【疏】論云。應觀過去所有集造。同於夢境。但唯念性
故。
【記】唯念性者。以念為體性故。念之似有。不念全無。
【疏】功德施云。觀察作者如夢中。隨見聞之境。以念
分別熏習住故。雖無作者。種種境界。分明現前。
【記】觀察等者。謂白日見聞境界所熏。夢中宛然還
見。雖即無人造作。境界分明現前。
【疏】如是。眾生無始時來。有諸煩惱。善不善業。熏習
而住。雖無我是能作者。而現無涯生死等事。
【記】如是下。法合。○過去業因所熏。感招現在果報。
雖則無人造作。不免生死輪迴。故淨名云。無我無
<pb n="511"/>
造無受者。善惡之業亦不亡。○若夢寤時。則夢所
見事。一無所有。若迷覺已。則生死輪迴。杜絕蹤跡。
故起信云。應觀過去所念諸法。恍忽如夢。
△二電喻現在。
【疏】二電喻現在。
【疏】論云。以剎那不住故。
【疏】功德施云。觀察心如電。生時即滅。
【記】二中。不住生滅文異義同。凡是有為。即生即滅。
無異時也。以無性故。體虗妄故。經云。因緣和合。虗
妄有生。因緣別離。虗妄名滅。楞伽經云。初生即有
滅。不為愚者說。起信云。應觀現在所念之法。猶如
電光。
△三雲喻未來。
【疏】三雲喻未來。
【疏】論云。以於子時。阿梨耶識。與一切法為種子根
本。
【記】三中。子時者。在種子位時。○根本等者。應云阿
梨耶識。在種子位時。為一切法作種子根本。以一
切諸法。從種子生故。
【疏】無著云。彼麤惡種子似虗空。引心出故如雲。
【記】麤惡種者。有漏種也。以無漏種子為細妙故。○
似空者。喻多也。華嚴云。若此惡業。有體相者。盡虗
空界。不能容受。○如雲者。空喻種子。雲喻未來所
起現行之法。以雲依空。忽然起故。故起信云。應觀
未來所現諸法。猶如於雲。忽爾而起。
△三總結示。
【疏】無著云。如是知三世行。則達無我。此顯示隨順
出離相。
【記】無著下。通明三事。結釋科文。
【疏】大雲云。過未無體。現又不住。則三世空。達無我
矣。
【記】大雲下。顯無著科意。三世既空。憑何有我。執我
既不出離。達無我者必出離也。故偈云。觀根及受
用。觀於三世事。於有為法中。得無垢自在。
△二約諸經顯諸虗假喻之大意。
【疏】二約諸經。顯諸虗假喻之大意。
【記】二中。○諸經等者。謂如來說法。多以夢幻虗假
之事。況諸法空義。或廣或略。散在諸經諸論。隨何
經論。宗趣雖殊。大意皆破眾生徧計情執。或情執
多者。不達法者。約喻生疑。病既連綿。藥還邐迤。以
悟為限。法喻重重。今約華嚴十忍品疏文。兼攝大
乘論意勢。顯諸喻意。令無混濫也。
【疏】佛說一切法空。
【記】一切法空者。此是義宗。若是上根。聞之便解。中
根之類。一喻即明。下根之流。展轉生惑。更以諸喻。
如下所辨。
【疏】疑云。云何現見一切境界。故說如幻。幻法雖無。
分明可見。
【記】現見等者。難曰。諸法若不見。任說法皆空。現見
歷然在。因何得是空。○故說如幻下。以喻釋喻也。
下皆準此。
【疏】又疑云。幻法既無。又何愛著。故說如陽𦦨。渴鹿
謂之水。愛著奔趣。
【記】愛著等者。難曰。眾生不愛著。任說法如幻。既生
愛著心。云何得如幻。○故說如𦦨下。釋也。
【疏】又疑云。渴鹿畢竟不得水。貪者如何皆得受用。
故說如夢。夢中所見。亦得受用。
【記】不得水者。難曰。貪求若不得。任說法如𦦨。求者
皆遂心。云何得如𦦨。○故說如夢下。釋也。
【疏】又疑云。夢造善惡。寤無業報。夢打尊長。寤無憂
懼。故說如影如響。雖全無體。明鏡對色。空谷對聲。
妍[媏-而+(一/虫)]高低。一一皆應。必無雜亂。必無參差。
【記】夢造等者。難曰。善惡無果報。任說法如夢。因果
<pb n="512"/>
事昭然。云何得如夢。○故說如影下。釋也。妍。美好
也。[媏-而+(一/虫)]。醜陋也。此說對鏡之色。高低者。此說對谷之
聲也。一一應者。無一像而不應色。無一響而不應
聲。無雜亂等者。必不對美現醜。對高應低故。
【疏】又疑云。若都無實。菩薩何以作利樂事。故說如
化。謂變化者。雖知不實。而作化事。
【記】利樂等者。難曰。菩薩不化生。任說如影響。菩薩
既化生。云何如影響。○故說如化下。釋也。作化事
者。不可謂作化事便言為實。不可謂度眾生便謂
眾生實有。良為眾生即空。迷故不覺。為說令覺。若
實有體。化之何益。故淨名云。觀眾生如幻化。如水
月鏡像。如龜毛兔角等。文殊問云。若然者。菩薩云
何行慈。維摩詰言。為眾生說如是法。是真實慈也。
【記】上來五重徵釋。皆顯法空。葢因喻生迷。遂展轉
訓曉。極茲後位。喻盡法彰。疑氷自釋。然諸經中。或
說乾城水月杌鬼繩蛇翳目空華龜毛兔角等。皆
隨機隨說。引令得出。必不依次有是五重也。
△三會通秦譯經本二。初指喻顯法。二正會廣略。
初指喻顯法三。初正釋。二顯益。三結歎。初正釋。
【疏】三會通秦譯經本。
【疏】夢幻泡影。空理全彰。露電二喻。無常足顯。
【記】秦經夢幻等者。以夢等四事。皆無體性。若觀有
為諸法。如其夢等。則空理易明。露電二事。暫有即
無。若觀諸法。如其露電。則無常自顯。
△二顯益。
【疏】悟真空。則不住諸相。觀生滅。則警䇿修行。
【記】悟真空下。顯益。○不住相者。凡夫迷真空既住
相。當知悟真空即不住相也。住即執取染著之義。
○又凡夫顛倒。不了無常。故戀世間。不務修進。當
知達彼一切悉無常性。念念遷謝。不住不久。由是
怖畏生死。樂趣涅槃。如救頭然。寸陰是競。所以佛
於涅槃會中。偏讚此觀。以為第一。○然二句中。各
有解行。配釋可知。
△三結歎。
【疏】妙符破相之宗。巧示亡情之觀。
【記】妙符下。結歎。○符破相宗者。歎前四喻也。然佛
一代教門。就大乘中。宗塗有三。一法相宗。謂解深
密等經。瑜珈唯識等論。二破相宗。諸般若等經。中
百門等論。三法性宗。謂法華涅槃等經。起信寶性
等論。既般若宗於破相。今說有為。喻以夢幻泡影。
明妙符宗旨也。○示亡情等者。歎後二喻。若觀世
間諸法。如電露等。自不繫情於身命財而生常解。
○又由前四喻故。慧解亡情。由後二喻故。習定亡
情。又前亡執有之情。後亡計常之情。若不覺空無
常。即繫情於身命資具。今既悟此空無常理。則情
念涅壞。真智現前。○斯則上合經宗故云妙。下契
物情故云巧也。
△二正會廣略三。初牒問。釋通。三結歎。初牒問。
【疏】魏譯九喻。秦本略者。
【記】魏譯下。牒問也。或問曰。魏譯九喻。秦經略三者。
何也。今此牒之。
△二釋通。
【疏】以星燈有體。雲種含生。恐難契空心。潛滋相想。
【記】以星下。釋通。○有體者。雖星不如日。燈藉膏油。
未是全空。故云有體。○雲種者。法喻雙舉。雲能含
雨。種必生芽。故曰含生。○難契等者。本為執情堅
固。不了即空。由是設喻。以蕩分別。若觀有體之物。
便同析色。難悟即空。空觀不成。故云難契。○潛滋
等者。既不了無常。唯於境相而生常想。不能捨離。
縱不故意。任運生情。不覺而起。故曰潛也。
△三結歎。
【疏】取意之譯。妙在茲焉。
【記】取意等者。先德皆云。敵對唐梵。則奘稱能。取意
<pb n="513"/>
譯經。則什為最。
【記】然雲等三喻。則直下剪除。於餘六中。又換一喻。
謂以影代翳也。所以換者。影並於翳。空義顯故。
△三流通分（疏）二。初隨經文別釋。二引論疏讚釋。
【疏】第三流通分。
佛說是經已。長老須菩提。及諸比丘。比丘尼。優婆塞。
優婆夷。一切世間天。人阿修羅。聞佛所說。皆大歡喜。
信受奉行。
【記】流通經文可見。○佛說是經已者。本為空生致
問。故佛答降住修行。答問既終。便合經畢。仍以躡
跡起疑。連環二十七段。洎乎此文。疑念氷釋。既善
吉無問。故能仁杜宣。○一卷經內雖兼有師資。以
其就勝。故但云佛說。○長老等義。如前所解。
△初隨經文別釋。
【疏】尼者。此云女也。○優婆塞。此云近事男。優婆夷
此云近事女。親近比丘比丘尼而承事故。○阿修
羅。此云非天。
【記】疏二。初隨經文別釋。
【記】近事男女者。標釋可知。亦云近住男清信男等。
並可知。○非天者。亦非人也。謂非天人趣之所攝
故。亦云無酒。
【疏】皆大等者。文殊所問經云有三種義。歡喜奉行。
一。說者清淨。不為取著利養所染。二。所說清淨。以
如實知法體。三得果清淨。
【記】如實等者。說理如理。說事如事故。○果淨者。依
解起行。得無漏故淨。
△二引論疏讚釋二。初引論。二引疏。初引論。
【疏】無著云。若聞如是義。於大乘無覺。我念過於石。
究竟無因故。
【記】無著下。二引論疏讚釋。○無覺者。不發二空智
也。○二執牢固。如石之堅。石猶可磨可琢。聞經不
能無我而解。不啻於石。故云過於。詩云。我心匪石
不可轉也。轉猶動也。磨琢皆是動義。○又論云。下
人於深法。不能覺及信。世人多如此。是故法荒廢。
○無因者。無大乘正因。不得菩提故。
【疏】天親云。諸法希有總持法。不可稱量深句義。從
尊者聞及廣說。迴此功德施羣生。
【記】總持法者。秘密般若也。深何義者。顯了般若也。
○或總持法是經文。深句義是本偈。○從尊者。即
彌勒無著也。○廣說。即自指論文。
△二引疏。
【疏】大雲云。大聖說經。妙理斯畢。二空圓極。四眾奉
行。
【疏】肇云。同聽齊悟。法喜蕩心。服翫遵式。永崇不朽。
【疏】資聖云。般若深經。三世佛母。聞經四句。已超惡
趣之因。一念淨持。必護菩提之記。故人天異類。莫
不虔受奉行矣。
【記】佛母者。以能生諸佛及菩提法故。○餘文易知。
【疏】金剛般若經疏論纂要（終）
【記】金剛經纂要刊定記（終）

金剛經疏記科會卷第十（終）

<article id="n492">金剛經疏記會編</article>

<talk>No. 492-A
 金剛般若經疏記會編序</talk>

一切眾生自性般若。與諸佛平等。眾生唯妄執未謝。
故波迸六道。甘淪溺而不之返。世尊為說一切修多
羅。不過令其於己躬下。證其本有如是之事而已。然
諸契經。演說不同。有曲有直。有純有雜。唯金剛般若
一經。破執斷疑。最為直說純說者也。此經總之則一。
<pb n="514"/>
析之有三種。一曰。實相般若。如金之堅。即理經也。二
曰。觀照般若。如金之利。即行經也。三曰。文字般若。如
金之光。即教經也。利根圓獲。鈍者淺執。昔六祖大師。
聞客誦至應無所住而生其心。中峯老人。讀至荷擔
如來阿耨多羅三藐三菩提。豁然悟入。此頓見實相。
最上利根也。其次則明觀照。又次則信文字。至於但
信文字根。斯為下矣。然末世頓入者少。故理由行證。
行藉教明。則文字實又二種般若之津筏也。是經文
則甚略。而義該大部。入位上流。乍難窺測。然自創譯
已來。此方疏釋。約數百家。深經淺解。已謂少益。況偏
辭臆說。至有不堪聞見者乎。昔佛滅後。西域有無著
菩薩。入日光定。上升兜率。詣彌勒問此經義。彌勒以
八十偈頌之。無著出定。與其弟天親。各稟偈造論。二
論互釋。經旨彌深。仍非淺智所了。唐圭山大師。以妙
悟之姿。泳遊教海。愍物興慈。遂正本二論。旁采諸說。
述纂要疏二卷。辭精理極。為眾釋中最。然一往讀之
不了者。什猶六七。石壁師別為廣解。又失之太繁。長
水師復起而翦削之。成刊定記。而疏義顯矣。疏義顯。
而後金剛般若教行理三經。乃無不顯矣。但今宇內
謬解偏多。傳講諸師。又恒習世本。各封己見。以故鮮
知宗尚。嗟乎獨不思聖凡愚智藐若雲泥。無著是登
地菩薩。天親是地前加行菩薩。二人親稟彌勒。彌勒
是補處大士。親稟釋尊。今疏悉依二論。則疏即佛語。
佛語不宗將誰宗乎。䇿昔因閱藏。幸遇斯文。精研三
復。如獲重寶。但以疏記別行。尋討維艱。文義連綿。科
章間錯。起止血脉。作者猶迷。於是不量庸愚。秉筆從
事。校經節疏。會記編科。繕寫嚴覈。至三脫其稿。於中
添削釐合。殊費斟裁。俾覽者無神昏目眩之嫌。有執
謝疑除之益。特授剞劂。以廣流傳。或曰。子禪者也。乃
事經疏之學耶。予曰。噫子過矣。請無遠論。即圭山長
水二師。一則宗大鑑。而徹禪源。一則叩琅邪。而悟心
要。亦皆續教內之真傳。即文字而直指。苟具正眼。豈
存二見。況此般若者。乃覺體之異名。種智之殊號。性
空緣會。法爾無差。功德發心。本無限齊。吾將流通如
是之經。以期己他之兼利也。流通文字。用嚴化身。流
通觀照。用嚴報身。流通實相。用嚴法身。如是則為具
足佛身。何以故。生了二因。決能成就故。經云。是經義
不可思議。果報亦不可思議。諸有福智者。應作如是
觀。
康熈甲辰歲仲夏之吉荊溪後學行䇿書於武林之
河渚草堂

<other>No. 492-B
 金剛般若經疏記會編科文</other>
長水沙門　子璿　錄

○疏文分（三）
初標題目（二）
初經疏名題
二作者嘉號
二敘宗旨（二）
初敘讚經旨（二）
初通明起教之緣（二）
初明迷真起妄（二）
初真空
二妄有
二明習妄流轉（由是）
二別明說教之意（二）
初敘說阿含之意（二）
初正敘（故我）
二結判（既除）
二敘說般若之意（二）
初總示大部（二）
<pb n="515"/>
初敘教釋意（欲盡）
二顯瑞彰會（三千）
二別示今經（二）
初略標指（令之）
二廣敘讚（二）
初敘嘆幽玄（二）
初具敘一經詮旨（三）
初正敘（句偈）
二反顯（不先）
三順結（故雖）
二結嘆四法幽玄（三）
初正結歎
二示難了
三彰謬解
二引文結顯（河沙）
二述造疏意（二）
初示疏論師承有據（二）
初二論師承斥他添削（且天）
二示今述解不攻異端（故今）
二示名題義意在下（纂要）
三解本文（二）
初偈文皈請（稽首）
二開章正釋（二）
初標列章門（將釋）
二依章正釋（四）
初辯教起因緣（二）
初總論諸教（二）
初通赴機緣（初中）
二克就佛意（若據）
二別顯此經（五）
初對治我法二執（三）
初標（後別）
二釋（二）
初總標由執起障（由此）
二別示一障過患（二）
初煩惱（由煩）
二所知（由所）
三結（二執）
二遮斷種現二疑（二）
初標（二為）
二釋（遮未）
三轉滅輕重二業（二）
初標（三為）
二釋（轉重）
四顯示福慧二因（三）
初標（四為）
二釋（二）
初未說失為凡小（佛成）
二已說得為佛因（二）
初順釋（故談）
二反顯（若無）
三結（故須）
五發明真應二果（三）
初標（五為）
二釋（未聞）
三結（故此）
二明經宗躰（二）
初明宗（二）
初統明諸教（第二）
二別顯今經（三）
初約法正立（別顯）
二約喻釋成（以即）
三約行結顯（萬行）
<pb n="516"/>
二明躰（三）
初標立（二躰）
二正釋（文字）
三總結（故皆）
三分別處會（二）
初總明佛說大部處會（二）
初總示大部（第三）
二別顯此經（此經）
二別明傳譯此卷時主（三）
初正明東土翻譯前後（二）
初通辯諸譯（後別）
二剋示所傳（今所）
二因辨西方解釋異同（天竺）
三示今科判依據差別（二）
初正明科釋所依（今科）
二結成立題所以（題云）
四釋通文義（二）
初解題目（疏二）
初釋所詮（三）
初釋金剛（二）
初翻名示相（金剛）
二約法辨義（二）
初引經論總彰二義（三）
初總標略辯（極堅）
二引教委釋（涅槃）
三結顯喻旨（皆以）
二引真諦別示六種（二）
初正明六種（又真）
二結示傍正（傍兼）
二釋般若（二）
初翻名略指（般若）
二引教廣釋（二）
初引論別相釋（二）
初明總攝三慧（若約）
二引論文釋成（二）
初正釋成（故無）
二配因果（二）
初双引論（又云）
二双解釋（則聞）
二引經通相釋（若依）
三釋波羅蜜（三）
初約語對翻（波羅）
二約義順釋（二）
初釋義（謂離）
二通難（一切）
三順義通結（若兼）
二釋能詮（二）
初翻名（經者）
二釋義（契者）
二釋經文（疏）○

○二釋經文（疏二）
初科分（後釋）
二隨釋（經三）
初序分（二）
初證信序（疏三）
初明建立因（釋此）
二明建立意（二明）
三正釋文義（二）
初標列述意（三正）
二依科解文（六）
初信成就（二）
初合釋（一信）
<pb n="517"/>
二單釋（單釋）
二聞成就（二）
初正釋我聞之義（二聞）
二商較所聞之法（阿難）
三時成就（二）
初揀顯釋（三時）
二會法釋（又說）
四主成就（二）
初翻名（四主）
二釋義（二）
初引論正釋（二）
初約體離念釋（起信）
二約位三義釋（然覺）
二引論反釋（三）
初反顯（故知）
二引證（起信）
三順結（又云）
五處成就（二）
初釋舍衛（五處）
二釋祗園（二）
初總指（祗樹）
二別釋（三）
初釋祗陀（祗陀）
二釋給孤（梵語）
三釋園字（西國）
六眾成就（二）
初釋標類（六眾）
二釋舉數（千二）
二發起序（疏二）
初敘意（二發）
二隨釋（經二）
初戒（疏七）
初釋化主（分七）
二釋化時（二化）
三釋化儀（三化）
四釋化處（四化）
五釋化事（五化）
六釋化等（六化）
七釋化終（七化）
二定（疏二）
初正解此文（三）
初併資緣（分二）
二淨身業（二淨）
三正入定（三正）
二通前表法（二）
初約大雲廣辨（三）
初標（然大）
二釋（二）
初表通序（表本）
二表別序（覺心）
三結（欲談）
二引資聖略明（二）
初正明（資聖）
二引證（故涅）
二正宗分○
三流通分○

○二正說分（疏二）
初標列章門（第二）
二依章隨釋（二）
初約無著七種義句以懸判（三）
初正示七句（七）
初種性（初中）
<pb n="518"/>
二發起（二發）
三住處（三行）
四對治（四對）
五不失（五不）
六地位（六地）
七立名（七名）
二總指後四（後四）
三廣釋第三（三）
初正辨十八住處（十八）
初發心住（十八）
二波羅蜜相應住（二波）
三欲得色身住（二欲）
四欲得法身住（四欲）
五修道無慢住（三）
初正示此文（五於）
二通敘後段（從此）
三別結對治（今當）
六不離佛世住（六不）
七願淨佛土住（七願）
八成熟眾生住（八成）
九遠離外論住（九遠）
十觀破色身住（十色）
十一給侍如來住（十一）
十二遠離退失住（十二）
十三忍苦住（十三）
十四離寂靜味住（十四）
十五證道離喜住（十五）
十六求佛教授住（十六）
十七證道住（十七）
十八求佛地住（六）
初國土淨具足（十八）
二見智淨具足（二無）
三福自在具足（三福）
四無上身具足（四身）
五無上語具足（五語）
六無上心具足（六心）
二重以八義相攝（又十）
三更約地位配釋（十八）
二依天親問答斷疑以科釋（二）
初牒章分文（第一）
二依章正釋（經四）
初善現申請（二）
初整儀讚佛（疏二）
初釋請人（長老）
二釋請儀（二）
初正釋經文（從座）
二別解菩薩（菩提）
二正發問端（疏二）
初釋當機（曲分）
二釋正問（三）
初釋魏本（二釋）
二會當經（秦譯）
三引論證（故無）
二如來讚許（疏三）
初印讚所讚（曲分）
二敕聽許說（二敕）
三標勸將陳（三標）
三善現佇聞
四如來正說（二）
初正答所問（二）
初舉總標別以牒問（疏四）
初正釋經文（此以）
二斥他謬判（有科）
<pb n="519"/>
三詳定經旨（況詳）
四牒難釋通（不別）
二約別顯總以答問（二）
初答安住降心問（四）
初廣大心（疏二）
初釋標（文二）
二釋列（三）
初受生差別（二）
初釋文（若卯）
二通難（卯劣）
二依止差別（二依）
三境界差別（二境）
二第一心
三常心
四不倒心
二答修行降心問（五）
初總標
二別釋
三總結
四顯益（疏二）
初科釋文意（初句）
二別辨喻旨（虛空）
五結勸
二躡迹斷疑（疏二）
初約論分文（二躡）
二依論科釋（經分二十七）
初斷求佛行施住相疑（疏一）
初標章敘疑（一斷）
二依經斷疑（經四）
初舉疑因以問
二防相得以酬
三釋體異有為
四印佛身為相（疏二）
初釋前二句（二）
初正釋（非俱）
二引證（故起）
二釋後二句（二）
初正釋（若見）
二引論釋（四）
初引起信（故起）
二引肇注（肇云）
三引本論（偈云）
四依無著（無著）
二斷因果俱深無信疑（疏二）
初隨章敘疑（經二斷）
二依經斷疑（經四）
初約無信以呈疑
二呵疑詞以顯信
三明能信之所以（二）
初明歷事善友積集信因
二明善友所攝成就信德（二）
初明攝受得福顯福德門（疏二）
初釋佛知見
二釋得福德（得福）
二明攝受所以顯智慧門（疏二）
初敘意（二明）
二科釋（經二）
初正明已斷麤執（疏二）
初節釋經文
二商較經旨（然離）
二因顯未除細執（疏二）
初釋總明二相（若心）
二釋別明二相（二）
<pb n="520"/>
初正辨二相（若取）
二別解徵意（中有）
四示中道之玄門
三斷無相云何得說疑（疏二）
初隨章敘疑（三斷）
二依經斷疑（經二）
初問答斷疑（四）
初舉疑因以問
二順實理以酬
三釋無定法之言（疏二）
初引無著
二引天親（二）
初釋文（論云）
二通難（何故）
四釋無取說所以
二校量顯勝（四）
初舉劣福以問
二釋福多以酬
三判經福超過（疏二）
初正釋經文
二別示句相（四句）
四釋超過所以（二）
初正釋
二轉釋
四斷聲聞得果是取疑（疏二）
初隨章敘疑（四斷）
二依經斷疑（經四）
初入流果（疏三）
初正釋經文
二商較果證（然非）
三結斷疑情（故知）
二一來果
三不來果
四不生果（疏二）
初辨得名（四不）
二分科釋（經三）
初舉所得以問
二明無取以答
三引己證令信（三）
初明佛先印
二彰己不取
三却釋佛意
五斷釋迦然燈取說疑（疏二）
初隨章敘疑（五斷）
二依經斷疑
六斷嚴土違於不取疑（疏二）
初隨章敘疑（六斷）
二依經斷疑（經三）
初舉取相莊嚴問
二釋離相莊嚴答
三依淨心莊嚴勸
七斷受得報身有取疑（疏二）
初隨章指疑（七斷）
二依經斷疑（經二）
初問答斷疑（疏二）
初總釋喻旨
二別解非身（二）
初牒經略指（非身）
二引論廣釋（二）
初引本偈（故偈）
二引論文（三）
初双標（論云）
二双釋（以唯）
<pb n="521"/>
三双結（以是）
二校量顯勝（二）
初約外財校量廣顯經勝（二）
初校量勝劣（三）
初約多河以辨沙
二約多沙以彰福
三約多福以顯勝
二釋勝所以（五）
初尊處嘆人勝（三）
初明處可敬
二顯人獲益
三顯處有佛
二約義辨名勝
三佛無異說勝
四施福劣塵勝
五感果離相勝
二約內財校量倍顯經勝（二）
初校量勝劣
二釋勝所以（五）
初泣歎未聞深法勝
二淨心契實具德勝（二）
初正明
二拂跡
三信解三空同佛勝（三）
初總標信解
二別顯三空
三如來印定
四聞時不動希有勝
五大因清淨第一勝
八斷持說未脫苦果疑（疏二）
初隨章敘疑（八斷）
二依經斷疑（經二）
初明超忍以斷疑（二）
初明忍體
二明忍相（二）
初引一生證極苦忍（二）
初正明
二反顯
二引多生證相續忍
二勸離相以安忍（疏二）
初引論敘意（二勸）
二分文正釋（經二）
初總標
二別顯（二）
初對治不忍流轉苦
二對治不忍相違苦（疏二）
初引無著顯意
二約天親釋文（論云）
九斷能證無體非因疑（疏二）
初隨章敘疑（九斷）
二依經斷疑（經二）
初斷疑（疏二）
初略銷經意
二廣釋五語（真語）
二離執
十斷如遍有得無得疑（二）
初隨章敘疑（十斷）
二依經斷疑（經二）
初舉喻斷疑
二讚經功德（二）
初總標
二別顯（十）
初捨命不如（二）
<pb n="522"/>
初捨命福
二信經福
二餘乘不測
三依大心說
四具德能傳
五樂小不堪
六所在如塔
七轉罪為佛
八超事聖尊（疏二）
初總敘意（八超）
二別科釋（經二）
初供佛多中全具福
二持經多中少分福
九具聞則疑
十總結幽邃
十一斷住修降伏見我疑（疏二）
初隨章敘疑（十一斷）
二依經斷疑（經二）
初問
二答（三）
初若名菩薩必無我
二若有我相非菩薩
三能所俱寂是菩提
十二斷佛因是有菩薩疑（疏二）
初隨章敘疑（十二）
二依經斷疑（經四）
初舉疑處
二斷疑念
三印決定
四反覆釋
十三斷無因則無佛法疑（二）
初科分（十三）
二隨釋（三）
初斷一向無佛疑（疏二）
初隨章敘疑（初斷）
二依經斷疑（經二）
初顯真如是佛故非無
二明佛即菩提故無得
二斷一向無法疑（疏二）
初隨章敘疑（二斷）
二依經斷疑（經二）
初遣執遮疑
二釋義斷疑
三顯真佛真法體
十四斷無人度生嚴土疑（疏二）
初隨章敘疑（十四）
二依經斷疑（經三）
初遮度生念（三）
初明失念
二明無人
三引前說
二遮嚴土念（二）
初明失念
二釋所以
三釋成菩薩
十五斷諸佛不見諸法疑（疏三）
初隨章敘疑（十五）
二引論明意（斷之）
三依經斷疑（經二）
初約能見五眼明見淨（疏五）
初肉眼
二天眼
三慧眼
<pb n="523"/>
四法眼
五佛眼（疏二）
初局釋當文（前四）
二通前總顯（二）
初引無著義總釋（無著）
二引古德偈重結（古德）
二約所知諸心明智淨（五）
初約一箇恒河以數沙
二約一河中沙以數河
三約沙河中沙以數界
四約爾所界中所有生
五約一一眾生所有心（三）
初總明染淨以標悉知
二會妄皈真以釋悉知
三推破雜染以釋非心
十六斷福德例心顛倒疑（疏二）
初隨章敘疑（十六）
二依經斷疑（經二）
初問福答福
二反釋順釋（疏二）
初引論正釋（偈云）
二問答解妨（問福）
十七斷無為何有相好疑（疏二）
初隨章敘疑（十七）
二依經斷疑（經二）
初由無身故現身
二由無相故現相
十八斷無身何以說法疑（疏二）
初隨章敘疑（十八）
二依經斷疑（經三）
初遮錯解
二釋所以
三示正見
十九斷無法如何修證疑（疏二）
初隨章敘疑（十九）
二依經斷疑（經三）
初以無法為正覺
二以平等為正覺
三以正助修正覺
二十斷所說無記非因疑（疏二）
初隨章敘疑（二十）
二依經斷疑
廿一斷平等云何度生疑（疏二）
初隨章敘疑（二十一）
二依經斷疑（經四）
初遮其錯解
二示其正見
三反釋所以
四展轉拂迹
廿二斷以相比知真佛疑（疏二）
初隨章敘疑（二十二）
二依經斷疑（經五）
初問以相表佛
二答因苗識根
三難凡聖不分
四悟佛非相見
五印見聞不及
廿三斷佛果非關福相疑（疏二）
初隨章敘疑（二十三）
二依經斷疑（經四）
初遮毀相之念
二出毀相之過
三明福相不失
<pb n="524"/>
四明不失所以（二）
初明得忍故不失
二明不受故不失（二）
初正明
二徵釋
廿四斷化身出現受福疑（疏二）
初隨章敘疑（二十四）
二依經斷疑（經二）
初斥錯解
二示正見
廿五斷法身化身一異疑（疏二）
初隨章敘疑（二十五）
二依經斷疑（經二）
初約塵界破一異（五）
初細末方便破麤色（疏三）
初引天親明斷疑
二引無著彼執法（無著）
三引大雲示破相（大雲）
二不念方便破微塵（疏二）
初約斷疑釋
二約破法釋（又若）
三不念方便破世界
四俱約塵界破和合（疏二）
初引天親解
二引無著解（無著）
五佛印無中妄執有
二約止觀破我法（二）
初除我執（二）
初斥錯解
二遣言執
二除法執（二）
初除分別（疏二）
初明無分別所依（二）
初總徵三法
二別釋第三（二）
初總標（此顯）
二別釋（二）
初總彰三義（於中）
二轉釋後義（以三）
二正顯無分別理（云何）
二顯本寂
廿六斷化身說法無福疑（疏二）
初隨章敘疑（二十六）
二依經斷疑（二）
初明說法功德
二明說法不染（疏二）
初引無著解（二）
初申經意
二消經文（云何）
二引大雲解（大雲）
廿七斷入寂如何說法疑（疏二）
初隨章敘疑（二十七）
二依經斷疑（疏二）
初開章指文（釋此）
二隨章辨釋（三）
初約兩論釋九喻（二）
初約本論斷疑（於中）
二兼無著釋相（二）
初據論分文（二兼）
二隨文正釋（四）
初自性相（二）
初釋章意（一自）
二別解文（三）
<pb n="525"/>
初星喻見（一星）
二翳喻相（二翳）
三燈喻識（三燈）
二著所住味相（二著）
三隨順過失相（二）
初釋章意（三隨）
二正解文（二）
初露喻身
二泡喻受
四隨順出離相（三）
初釋章意（四隨）
二正解文（三）
初夢喻過去（初夢）
二電喻現在（二電）
三雲喻未來（三電）
三總結示（無著）
二約諸經顯喻意（二約）
三會秦經明廣略（二）
初指喻顯法（三會）
二正會廣略（魏譯）

○三流通分（疏二）
初隨經文別釋
二引論疏讚釋（無著）

金剛經疏記會編科（終）
<other>No. 492-C</other>
<other>十八住階位圖</other>
<img n="X/X25p0498_01.png"/><rubynote t="【圖】"/>

<other>十八住階位圖說</other>
第一住配初發心住。并攝前十信。及餘九住。共二
十心。二中是六波羅蜜。故次配六行。四中法身分。
言說證得。於證得中。開智相福相。故配後三行。第
十八中。有六種具足。初一具足配二地至等覺十
位。後五無上具足。配妙覺位。其餘配屬可見。
詳夫諸教所說地位差互不同。或說五十二位。或將
十信攝入十住。但說四十二位。於中或復開前合後。
開後合前。或前後俱開俱合。開之則廣。合之則狹。又
或借小明大。借權明實。名相位號。出入誵譌。狥名遺
旨。多見差謬。乃至楞伽諸典。泯之全無。纓絡等經。具
說成有。若有若無。若廣若狹。皆隨宜之說也。惟華嚴
行布萬殊。圓融一際。有無濶狹。悉皆無閡。方為了義
耳。所以者何。以約法則無。約人則有。今經云。一切賢
聖。皆以無為法。而有差別。無為故無。差別故有。於差
別中。不無濶狹也。論主既仰師補處。深悉經義。以宗
派兼明故。正住中道。不墮有無。以法喻齊顯故。初後
中間。酌於濶狹。配十八住處。說三地五位。誠盡善矣。
記主云。然其行人。念念須冥佛境。反窮果海。自然階
降不同。若預等級用心。畢竟障於證入。況此經宗無
相。豈合列位淺深。但約情惑漸薄。地位轉高。義相稍
同。故略配攝也。斯言得之。然今之人。乃有以此而病
無著者。嗟乎不解即相離相。妄謂一向無相。所以墮
增上慢。因果不分。謬執經宗。非毀先聖。好心學般若
者。幸勿狥此一邊之見。住於中道。離障證真。依無為
法。入賢聖位。則庶乎其不差矣。

<other>No. 492-D</other>
<other>二十七疑脈絡圖</other>

<img n="X/X25p0499_01.png"/><rubynote t="【圖】"/>

<other>二十七疑脈絡圖說</other>
<pb n="526"/>
首曰主者。即不住相布施也。以此是疑主故。展轉
生起。至二十七。於中第三出十疑。第十一總承前
疑。是為脈絡肯綮處。餘疑可知。
佛乃不思議人。經名不思議說。不思議者。非思議能
解也。非思議能解者。無思議者乃能解也。無思議能
解者。非思議竟莫能解也。何以故。如上二十七疑。來
自經文之外。已非思議所及。然有次序來者。有隔越
來者。有通貫來者。有分承來者。次或可知。隔即難曉。
況通貫分承乎。譬猶身中血脈。地中泉脈。經絡支派。
潛伏流注。殊非尋常義。現於文易開物解者比也。況
加之以麤心淺心。狥臆見妄生穿鑿。何關經義。故曰。
非思議能解也。彌勒以補處之智。冥妙覺之經。演難
思之偈。授登地之人曰斷種種疑。天親始理疑脈。以
貫經曰。斷二十七種疑。故曰。無思議者乃能解也。昔
者以文求義。予盾何多。今也以脈定文。參商斯絕。違
惟見其順。塞惟見其通。斷惟見其續。暗惟見其明。細
心深心。虗所見好古敏求之力也。故曰。非思議竟莫
能解也。好心學般若者。當澄神攝慮。熟翫而細研之。
將見此經全體血脈。朗然躍現於文字句偈之表。由
是永斷羣疑。深解義趣。依解起行。行起解絕。不妨從
思議中親到無思議處。即是親見不思議人。親聞不
思議說也。尚勉之哉。

<other>例言</other>
此經六譯。秦譯稱最。傳布既廣。譌舛滋多。故校諸
疏本。亦各差互。今經字句。一依北藏原本勘正。
此經注釋。無慮數百家。雖有數家正疏。然皆互有
短長。其盡善盡美。唯纂要一疏而已。故今疏文悉
遵原本。無敢移易。其刊定記文。既會歸本疏下。首
末開合。不無增損字面。貴使文義允當耳。
凡疏鈔合本。多見以兩文竝書。而首標疏鈔字者。
其不便有二。一者遇條分縷析處。標字太煩。二則
於義未安。葢鈔不得與疏竝列。猶之疏不得與經
齊等。譬如經則父也。疏則子也。鈔則孫也。倫次自
應有別。今初二卷。以疏文頂格書。記低一字。自三
卷以去。則以經文頂格書。疏讓經一字。記復讓疏
一字。不同他本之式。又記中有釋經之語。未涉疏
意者。會在疏前。令不失次第。
此中分科。須辨四種不同。有記中所列之疏科。有
疏中所列之經科。有疏中自列之疏科。并節釋之
經科。重繁錯雜。初學多迷。今前二種。皆加圈別之。
仍乃黑白。使疏記首尾血脈通貫。其後二種。準疏
文一例書之。庶井然易見。
記中科題。有遺前失後者。竊意補之。有應立不立
者。增入之。有疏自列而記復列者。翦削之。或安科
取便失次者。隨位置之。或科名未盡善者。略更易
數字。非敢妄專。務期允當。覽者無以差脫見疑。
經文十八十九二疑之間。有爾時慧命須菩提至
是名眾生一段。計六十二字。秦譯原無。係後人添
入。故疏不釋。然魏譯有之。二論亦皆釋之。添亦無
失。況記有補釋之文。今從世本添入。如秦譯法華
普門品中。添入隋偈。亦無失也。
配十八住處斷二十七疑。為兩論之綱宗。一經之
樞要。若階位不明。則昧於橫判。脈絡不清。則迷於
豎釋。今各為圖說。系於全科之後。使開卷按圖。瞭
然在目。不致尋文難了。
疏記兩文之中。字句竝多錯謬。北藏且不可憑。何
論他本。今則揆之文義。苟一字不安。必周徧𢯱尋。
得之舊冊。或深思自悟。釋然無疑。具摘諸譌。附於
卷末。一以見讎勘之難。一以出藏本之誤。惟覽者
悉之。

<other>No. 492</other>
<pb n="527"/>
<sarticle>金剛般若經疏論纂要刊定記會編
卷第一</sarticle>

秦三藏法師鳩摩羅什譯經
唐　圭山大師宗密　述疏
宋　長水沙門子璿　錄記
清荊豁後學沙門行策會編
卍云。疏記會編之文。出于科會。故今省之。

<article id="n493">金剛經部旨</article>

<other>No. 493-A
 金剛般若波羅蜜經部旨科</other>

一總題
二別文（三）
一序分（二）
一通序（如是）
二別序（爾時）
二正宗（二）
一約發心後住降離相明金剛般若（二）
一讚問（希有）
二答釋（三）
一印許（佛言）
二領旨（唯然）
三正明（二）
一約廣略研釋明住降（二）
一略答住降離相（二）
一答降（諸菩）
二答住（復次）
二廣釋住降離相（二）
一以果法驗明降心離相（二）
一舉身相驗明（二）
一明身相俱非（於意）
二顯聞義俱深（二）
一能聞人勝（白佛）
二所聞義勝（何以）
二舉果法驗明（如來）
二約性福廣釋無住生心（三）
一提相福較福德性（二）
一出相福為較本（若人）
二示性功生佛法（若復）
二歷諸法點無住心（二）
一歷明無住（四）
一佛法（所謂）
二四果（須陀）
三佛得（於意）
四莊嚴（菩薩）
二結示生心（二）
一正示（是故）
二喻顯（譬如）
三結相施重顯性福（二）
一重拈相福為較本（如恒）
二廣顯性功生佛法（二）
一略持人處福勝（二）
一人獲勝福（佛告）
二處如塔廟（復次）
二廣持人處福勝（二）
一人成勝法（何況）
二處如聖賢（若是）
二寄聞持名義顯功德（二）
一持名功德（二）
一問（爾時）
<pb n="528"/>
二答（三）
一出名教持（二）
一直示（佛告）
二重釋（所以）
二歷顯無住（如來）
三結示功德（若有）
二聞義功德（二）
一正明（二）
一聞義（二）
一委出經義離相（二）
一空生伸解（二）
一幸己解以歎能聞希有（爾時）
二輕己解以歎當聞希有（世尊）
二如來述成（二）
一印證（佛告）
二深述（二）
一述能聞希有（若復）
二約事理釋成（二）
一約第一理（第一）
二約忍辱事（二）
一由安忍故不驚怖（忍辱）
二引往事釋忍離相（如我）
二結示離相生心（二）
一無住生心（是故）
二無住行施（二）
一正明（是故）
二重釋（二）
一約理釋疑（三）
一標離相（如來）
二示實語（如來）
三明合理（如來）
二約慧顯用（若菩）
二功德（三）
一標示（須菩）
二正明（二）
一生福德（二）
一人成勝福（三）
一較示持說福勝（二）
一出相施為能較本（初日）
二點初隨況出後位（若復）
二釋明經義離相（以要）
三結顯人成佛法（二）
一正明（若有）
二反顯（若樂）
二處如有塔（在在）
二滅罪功（二）
一正明（須菩）
二引較（我念）
三結具（於後）
二總結（當知）
二詳住降前發心無法顯般若波羅蜜○
三流通○

○二詳住降前發心無法顯般若波羅蜜（二）
一問（爾時）
二答（二）
一示發心平等故稱性本無（二）
一稱性故無所度生（須菩）
二平等故無能發法（所以）
二歷諸法顯無歸平等衍門（二）
一正歷諸法釋無顯平等（二）
一歷二法（二）
一歷果釋顯（二）
<pb n="529"/>
一正明二意（二）
一釋實無所得（於意）
二釋所得平等（所得）
二結顯二意（二）
一正結（所言）
二喻顯（譬如）
二歷因釋顯（二）
一離相度生因（菩薩）
二無住莊嚴因（若菩）
二歷三業（三）
一歷意釋顯（二）
一約境智釋顯（二）
一出能照智（五眼）
二融所照境（二）
一約實無所得蕩相（須菩）
二約平等常住釋明（所以）
二以施福貼顯（若有）
二歷身釋顯（佛可）
三歷口釋顯（二）
一無所說法（汝勿）
二無能聞生（慧命）
二複疎所歷釋無顯平等（二）
一疎歷二法（二）
一疎歷果釋顯（二）
一正疎二意（二）
一疎實無所得（佛得）
二疎所得平等（二）
一直示性體（復次）
二稱性修證（以無）
二結顯二意（二）
一約善法結明（所言）
二引施福貼顯（若三）
二疎歷因釋顯（二）
一標起（汝勿）
二釋明（二）
一釋度生（二）
一正釋（莫作）
二反釋（若有）
二釋我當（二）
一正釋（如來）
二轉釋（凡夫）
二疎歷三業（三）
一超疎歷身釋顯（二）
一直顯中實平等（可以）
二雙遮有無二著（二）
一遮著有（若以）
二遮斷無（汝若）
二追疎歷意約施貼顯（若菩）
三疎歷口釋顯（二）
一正約三法（三）
一所說果人平等（若人）
二所說器界平等（須菩）
三所說諸見平等（佛說）
二例通一切（發阿）

○三流通（二）
一結勸通流（二）
一舉益勸通（若有）
二示流通法（云何）
二結益流通（佛說）

金剛般若部旨科（終）
<other>No. 493</other>
<pb n="530"/>
<sarticle>金剛般若波羅蜜經部旨上</sarticle>

天台比丘　靈耀　撰
○一總題。
金剛般若波羅蜜經
般若即凡聖共有之心。而凡小迷之不顯者。由四
相六塵之所染汙而不得起乎金剛大用故也。今
貫之以金剛。則真空慧觀當前。不但破六凡四住。
抑且蕩二乘疑執矣。凡前半卷明住降離相。一切
俱非處皆是也。波羅蜜即衍門實相。元無彼此到
否。秪是對凡夫全迷。二乘執著。俱未開秘藏。未見
寶渚者。名為到彼耳。凡後半卷明發心平等一切
俱是者是也。良由總者總于別。別者別于總。總別
雖二。所詮只一。故不可離去總題。別開解釋。況此
經部旨。惟在蕩疑會法。不但別文顯著。即此總題。
大義了然。金剛般若。大空蕩相也。平等彼岸。會一
切皆摩訶衍也。總別顯映。驪珠宛抱。若曰即三般
若。亦秘密藏。名分通別。義開五重。如常所明。茲不
臚列。△二別文三。一序分二。一通序。
如是我聞。一時佛在舍衛國祗樹給孤獨園。與大比
丘眾千二百五十人俱。
△二別序。
爾時世尊。食時著衣持鉢。入舍衛大城乞食。於其城
中次第乞已。還至本處。飯食訖。收衣鉢。洗足已。敷座
而坐。
要顯如來全體大用究竟深智。乃假世間日用尋
常衣食淺事而為發起。正如法華開為合序。觀經
苦為樂序之意。不可勉作寂滅忍第一空等表法
而釋。亦不用戒為定慧之基而說。葢一作法律奇
特之談。即失尋常事用為序之意矣。
△二正宗大分二。一約發心後住降離相以明金
剛般若。二詳住降前發心無法以顯般若波羅蜜。
○夫般若部旨。在以空慧水遍蕩執情。會八十一
科皆摩訶衍。前半卷明住降脩入工夫。重在蕩執
消塵。故多明一切即非。以顯金剛大用。而從便會
入真空實相。故雖有是名等說。然而破正會傍。大
判屬於明金剛般若。後半卷空生既解住降離相。
名義翛然。却顧本因。則最初尚有一發心之法在。
無明未去。則源頭未清。秘藏難開。地住難入。雖有
修功。恐仍有相。未免住不得善住。降不得善降。而
因果修證均不究竟平等矣。故有重問。而如來直
示之曰。真如界內絕生佛之假名。平等慧中無自
他之形相。若有一發心之法可得。即于平等體上
有增有減矣。須知實相般若。湛然常住。纖塵不立。
曾無有無之名相可得。苟一言有。即有對有之無。
成對待增減之法。非平等性體也。故言實無有法。
發阿耨菩提心。此實無有法。不但無有。抑且無無。
有無雙遣。平等斯彰。既于初因。了知性自齊平。則
從因至果。皆無得。無脩。無莊嚴。無度生。一切俱無。
俱會平等。故雖熾然因果脩證。莫不全性起脩。脩
全在性。性脩一契。入究竟摩訶衍彼岸矣。凡文中
諸法如義。無實無虗皆是佛法。是法平等。如如不
動。及一切是名處。皆點衍門彼岸。從淺至深。先破
後會。法應爾也。○或曰。前半卷亦有無實無虗一
切是名等說。後半卷亦有一切俱非之言。何得前
半卷只屬金剛般若之蕩相。而後半卷只屬般若
波羅蜜之會法耶。答。此有二意。一前後部旨各有
傍正。二彰體用圓融不同歷別。葢前半卷空生乍
見離相般若。而自己相心未絕。未可即會聖凡諸
法以歸平等實相。宜以真空慧觀遍蕩執情。故明
破明非之言多。而間露是名之說。及至最後結義
中。佛方少少點出無實無虗之旨者。正一代教主
意在圓也。儻空生于此即會實相。下半卷皆不必
<pb n="531"/>
矣。其如當機只在六根淨位。只領一切俱破以蕩
執情。未了一切俱是盡入衍門。此則前半卷但屬
真空蕩相明矣。由是重起入住有法之問。佛知機
宜漸已通泰。堪以諸法實相之旨加于可加矣。故
言雖帶于即非實無之說。而義實彰夫實相平等
之旨。從此而愈入愈深。隨會因果三業。世出世間
八十一科。八萬生滅等法。俱入實相摩訶衍。而波
羅蜜之義全顯矣。是則兩章言稍相帶。而義實條
分。各有傍正。不可混亂也。又復前有俱是雙遮之
言。後存俱非夢幻之說。所以彰體用圓融不關歷
別者。葢前雖破執明慧觀之用。而意不離實相之
體。故有是名無實無虗之說。後雖會法顯彼岸之
體。而意不外用。故亦有俱非實無之言。正破顯相
須而不相離。體用各重而互相即之圓旨也。△今
初分二。一讚問。
時長老須菩提。在大眾中。即從座起。偏袒右肩。右膝
著地。合掌恭敬。而白佛言。希有世尊。如來善護念諸
菩薩。善付囑諸菩薩。世尊。善男子善女人發阿耨多
羅三藐三菩提心。應云何住。云何降伏其心。
空生忽讚希有者。因如來日用尋常不異庸人。不
露絲毫圭角。而其內證慈智。迥超九界。是以希有。
葢行與人同。而心與人異。如樵者在山。隱者亦在
山。在山則同。所以在山則異也。若在如來。出世至
今。靡不皆爾。然在空生。向來不知。而今日乍見。不
覺忍俊不禁。三業踴躍。驟然而讚曰希有。只此一
讚。自不同於如聾若啞。為除糞穢。默受彈訶。脫衣
悲泣時矣。○隨即釋出希有所以曰。如來善護念
諸菩薩。善付囑諸菩薩。當知世尊自華嚴至今。時
時護付。無不護付時。但可曰護付。不可曰善護善
付。葢已涉言詮。故加駭動。偏而非圓故也。今則與
同衣食。略不現奇。而悲心內護。實為最親切者。故
名為善。如第五倫之于侄病。夜十起問視。而歸則
安臥。其於子病。雖不起問視。而終夜不寐是也。又
復應知希有不即是護付而不外乎護付。護付非
即希有而初不離希有。如世間聖人之一貫不即
忠恕而不外乎忠恕。忠恕非即一貫而初不離一
貫。要之在聖人自是混全。第可曰一。曰希有。而在
賢者未免分疏。即視為忠恕。護付矣。善男子女人
發阿耨菩提心應云何住降者。空生未見已前。得
少為足。不願好者。今既窺見一斑。陡發大心。忻慕
上乘。故曰我等已發希有之心矣。但發心之後。直
欲造脩至如來護付地位。恐難頓入。必從住降工
夫漸次而入。我知如來當日亦由住降發軔。方至
今日善護善付。僧既求佛。宜從佛行。故問發心之
後。應云何住。云何降伏耶。△二答釋三。一印許。
佛言。善哉善哉。須菩提如汝所說。如來善護念諸菩
薩。善付囑諸菩薩。汝今諦聽。當為汝說。善男子善女
人發阿耨多羅三藐三菩提心。應如是住。如是降伏
其心。
當知善護善付是如來之行到。而空生之見到。二
心不別。故佛垂印許。△二領旨。
唯然世尊。願樂欲聞。
△三正明分二。一約廣略研釋明住降。二寄聞持
名義顯功德。初又二。一略答住降離相。二廣釋住
降離相。說於般若。有廣略二門。雙被利鈍是也。一
略答二。一答降。
佛告須菩提。諸菩薩摩訶薩。應如是降伏其心。所有
一切眾生之類。若卵生。若胎生。若濕生。若化生。若有
色。若無色。若有想。若無想。若非有想。若非無想。我皆
令入無餘涅槃而滅度之。如是滅度無量無數無邊
眾生。實無眾生得滅度者。何以故。須菩提。若菩薩有
我相人相眾生相壽者相。即非菩薩。
△二答住。
<pb n="532"/>
復次須菩提。菩薩於法應無所住行於布施。所謂不
住色布施。不住聲香味觸法布施。須菩提。菩薩應如
是布施不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也世尊。須菩提。南西北方四維上下虗空可思量
不。不也世尊。須菩提。菩薩無住相布施福德。亦復如
是。不可思量。須菩提。菩薩但應如所教住。
佛之所以印證空生者。因其所見不謬也。至於求
至護付工夫。曰云何住降。則又局在小乘見解矣。
意謂我空生已能安住偏真矣。今又應如何棄去
萬緣得安住實相耶。我已視四生如桎梏而降伏
四住矣。今又應如何降伏無明耶。佛知一切小乘
保證已來。未堪加大。第與彈訶而已。今空生既見
希有。頓發大心。堪以大空開拓小空。大智擴充小
智。故直反其所問而進之曰。汝向視四生如桎梏。
欲離生降心。乃小乘境界也。今既發大心。當改途
易轍廣度眾生。萬是降心。而度生處必須離相。此
竟將圓乘大任。一肩付與空生。使其轉教。正加者
加于可加時也。即汝向來沉空住寂執守偏真。亦
小乘境界也。今既求作佛。亦不可守定故武。當廣
行六度。方是安住。然行六度時。又不可著諸法相。
須從無住本立一切法。則行行皆全性起修。與虗
空等。此又將大乘妙行。而勉進空生。正付與財物
一任出內取與也。乃如來時時欲誘小乘向大。始
于今日得其機宜。故一并付予。此兩答的是般若
會上付財令其轉教也。至于以身相果法重重勘
騐而引進之。是使諸法融通。汰盡餘疑。皆入衍門
矣。此廣略等釋中皆先降後住者。在空生向來沉
空住寂。故問亦急於住理而後於降心。在如來因
其發心向大。貴乎先歷事行而住理自在其中。故
亦反其所問。而先降後住。非降心文略。安住文廣
之謂也。△二廣釋住降離相二。一以果法騐明降
心離相二。一舉身相騐明二。一明身相俱非。
須菩提。於意云何。可以身相見如來不。不也世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
已上空生發問。如來委答。理雖明了。未知當機領
與不領。故換一問頭。如探竿影草以騐試之曰。因
中度生離相。果上成佛身相。為復是有是無。儻猶
著身相是有。則渠行因離相之旨未全透脫。今空
生如俊鷹快[(采-木+(工/山))*鳥]見鞭影即歸正路。故直答之曰。發
心究竟二不別。因既離相。果何身法哉。要知空生
此時已用金剛慧抉四眼之膜。故盡情呈露無相
之解。此中有三層領解。不也。一層。不可以身相見。
二層。如來所說身相即非身相。三層也。此解若邪。
佛當訶斥。此解若正。佛當讚許。佛則二俱不用。而
開深其解曰。汝將謂佛身離四絕百。清淨無為。為
非相乎。須知染淨聖凡一切皆非也。又汝向來但
知六凡世相皆為虗妄而棄去之。豈知即二乘菩
薩佛相亦皆虗妄不實耶。葢因其分見而開令圓
滿。引其小空而歸于大空。在佛成道已來即循循
善誘欲開小空小智。無奈機宜未可。且爾默默。今
得可開之機。稱佛本懷。故即引而申之曰。凡所有
相。皆是虗妄。若見諸相非相。即見如來。正加于可
加時矣。一切虗妄諸相非相。金剛般若也。即見如
來。般若波羅蜜也。須知此等顯實之言。據佛意在
圓。故處處點出。而機情未熟。只領真空破蕩之功。
不可於此執文害意。△二顯聞義俱深二。一能聞
人勝。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後後五百
歲。有持戒修福者。於此章句能生信心。以此為實。當
<pb n="533"/>
知是人。不於一佛二佛三四五佛而種善根。已於無
量千萬佛所種諸善根。聞是章句。乃至一念生淨信
者。須菩提。如來悉知悉見是諸眾生。得如是無量福
德。
空生意謂此真空妙說。我積劫至今。方一聞見。降
我已後。恐聞信無人。斯道或絕。佛謂金剛般若。人
人本具。在汝乍見。以為奇特。在佛圓照。代不乏人
豈惟佛世多機。即如來滅後。後五百歲。鬬諍堅固
之時。猶有火裏青蓮。聞此般若能生實信。但其夙
植深厚。為佛見知。非聊爾人也。一念淨信。即是金
剛得用。掃盡千念萬念情塵。而獨露般若靈知之
一念。正萬法歸一。識得一。則萬事畢也。此初心一
念般若。與佛證窮甚深般若孱齊。故為佛悉知悉
見。△二所聞義深。
何以故。是諸眾生。無復我相人相眾生相壽者相。無
法相亦無非法相。何以故。是諸眾生。若心取相。即為
著我人眾生壽者。若取法相。即著我人眾生壽者。何
以故。著取非法相。則著我人眾生壽者。是故不應取
法。不應取非法。以是義故。如來常說。汝等比丘。知我
說法。如筏喻者。法尚應捨。何況非法。
既顯此一念。則如迷方既悟。不復更迷。精金一出。
更不雜鑛。諸相懸離圓明莫染。故曰無復我相人
相眾生相壽者相。無復者。不更不再之謂。豈但無
凡夫四相。且無聖證法相。及觀智能空之非法相
觀智不忘。如大經之闍樓衣未脫。故曰若一著非
法。即為生死四相。所以法非法相。均不可著。次即
引事而釋成之曰。我所說法。如對此岸人說渡河
之筏一般。此筏即法非法相也。對著有者說空為
筏。對著空人說實相為筏。因病發藥。病去藥除。初
無定在。既渡岸已。二俱應捨。出阿含經筏喻品。△
二舉果法騐明。
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法。名阿耨多羅三藐三菩提。亦無有定法如來可
說。何以故。如來所說法。皆不可取不可說。非法非非
法。所以者何。一切賢聖。皆以無為法。而有差別。
佛既示般若體露。則四相法相非法相俱離。不但
度生之當離而已。恐空生未領。故復舉如來度盡
眾生乃證菩提。脩行既滿為生說法。以試騐之。曰
如來得菩提耶。有說法耶。此有二意。一欲開深空
生大智。二即會一切法摩訶衍也。空生至此心已
融通。故開口答辭。便融通含畜。不如前之率爾。其
曰若論如來歷劫修行。自然得果。出世已來。在在
說法。但我解佛比來所說筏喻無定之義。則無定
法名菩提。不過對凡夫低下。而假名無上。對眾生
邪雜。而假曰正等。對迷人在夢。假名正覺。其實般
若體上。無生可得。又何得有對生說佛之阿耨多
羅三藐三菩提。名尚無定。何有實得哉。即所說之
法。如對病發藥。眾生病尚叵得。又何對空說有等
之定法。法既無定。何可說耶。猶恐無定之旨未明。
故復釋之曰。若有所說即墮四相矣。是以皆不可
取不可說。此領上無四相也。非法。即領上無法相
也。非非法。即領上亦無非法相也。此一番已謹對
領上所示旨趣。而猶恐俱非之義未顯。故復釋之
曰。若論脩行證智。雖有淺深大小賢聖之分。其實
所顯離相般若。一切皆同也。勿謂我小智小空。不
同如來大空般若也。葢若有四相。非無為法。若存
法相。即非無為。若有非法相。即非無為矣。略中但
云離四相。今點無為般若上併無法相非法相。豈
非廣前降心離相。△二約性福廣釋無住生心三。
一提相施較福德性二。一出相福為較本。
須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多世尊。
<pb n="534"/>
何以故。是福德即非福德性。是故如來說福德多。
由前略答布施無住。而猶未明如何布施。如何無
住福深。故重提前相福之多。以為較量無住性功
之本。非福德性。即著相布施。布施。兩提大千七寶。
無住。不住十界聖凡。福勝。委出人處功德。豈非廣
前無住行施。△二示性功生佛法。
若復有人。於此經中。受持乃至四句偈等。為他人說。
其福勝彼。何以故。須菩提。一切諸佛。及諸佛阿耨多
羅三藐三菩提法。皆從此經出。
於此經持說。即安住無住般若而自行化他。今云
出諸佛菩提。即略答中虗空不可思量之福也。至
下重較量中。并其人處廣略委出福相。△二歷諸
法點無住心二。一歷明無住四。一佛法。
須菩提。所謂佛法者。即非佛法。
所謂二字。即牒前所出諸佛菩提。即非二字。即金
剛般若。△二四果。
須菩提。於意云何。須陀洹能作是念。我得須陀洹果
不。須菩提言。不也世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀洹果不。須菩提
言。不也世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提。言
不也世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說。須菩提是樂
阿蘭那行者。以須菩提實無所行。而名須菩提是樂
阿蘭那行。
更歷四果者。四空生已脩已證之法而提問之。令
渠自招無住。在空生一一言無者。正一切聖賢皆
無為法之明證也。△三佛得。
佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。
佛於然燈佛所於法無得。是舉釋迦脩證而勘問
之。與前通說佛法不同。△四莊嚴。
須菩提。於意云何。菩薩莊嚴佛土不。不也世尊。何以
故。莊嚴佛土者。即非莊嚴。是名莊嚴。
此舉菩薩六度萬行以顯無住。從不住六塵四果
菩薩佛法以顯無住者。是佛復於無住行施章內。
以圓空實智開空生小空小慧。會一切法皆摩訶
衍處也。此旨不但于此正說兩章中疊明。即下持
名聞義內。亦莫不會一切皆歸無住云。△二結示
生心二。一正示。
是故須菩提。諸菩薩摩訶薩。應如是生清淨心。不應
住色生心。不應住聲香味觸法生心。應無所住而生
其心。
是故二字。乃結定之辭。良由無住性德當前。佛法
四果如來莊嚴俱不可著。是故汝最初問應云何
住。我即答汝曰諸菩薩應如是不住生心。不應住
六塵萬法。而生六度萬行之心。此說乃直提初問
初答之語。而結顯之也。不應住色生心。即上不應
住色生布施心。乃至不應住色生萬行心。若一有
所住。即生死四相之染汙心。一無所住而生萬行
之心。乃金剛般若現前。一一悉皆稱性起脩。是以
雖終日生心。而其心終日清淨也。又復不應住者。
乃金剛寶劍直掃十界情塵也。若二乘人執之以
為究竟。即沉空住寂。孤調泥洹矣。故更䇿進曰。應
無所住而生其心。其有所指也。葢謂六度萬行。迎
賓送客。著衣喫飯等心耳。良以著衣喫飯。六度萬
<pb n="535"/>
行。一一皆依無住般若而起妙行。故行行無非般
若。所謂入理般若名為住。以無住法。住般若波羅
蜜中也。即釋迦牟尼佛最初與同人法。持鉢乞食。
亦深安此理。所以空生一見。即便驚嘆希有。又復
無住生心。不但所生善心為般若。即一切惡無記
業報等心。靡不皆然。淨名云。從無住本立一切。法
一切法者。理則性德緣了。事則脩德三因。迷則三
道流轉。悟則果中勝用。如是四重。皆依迷中實相
而立。若不即性。則無厭足王。勝熱婆羅門。調達。和
須密女。皆實惡法矣。所以從無住而生。雖惡亦性。
苟有著而起。雖善亦邪也。△二喻顯。
須菩提。譬如有人身如須彌山王。於意云何。是身為
大不。須菩提言。甚大世尊。何以故。佛說非身。是名大
身。
即舉非身大身而譬明之曰。若住于有。雖山王亦
小。若了非身。雖毫末亦大也。若欲委簡法相。當依
幽溪大師不住而生生而不住諸句。及六即明無
住等釋。△三結相施重顯性福二。一重拈相福為
較本。
須菩提。如恒河中所有沙數如是沙等恒河。於意云
何。是諸恒河沙。寧為多不。須菩提言。甚多世尊。但諸
恒河。尚多無數。何況其沙。須菩提。我今實言告汝。若
有善男子善女人。以七寶滿爾所恒河沙數三千大
千世界。以用布施。得福多不。須菩提言。甚多世尊。
前但云大千寶施。今復云恒沙大千寶施者。秪是
舉相施之多。益顯無住受持功勝耳。非有優劣之
分也。縱使能較相施。容有多少。若夫所較性功。斷
無軒輊。秪如今略持中人獲勝福處如塔廟。況出
廣持則人成勝法處如聖賢。以對前略答中出無
住福勝。則曰虗空不可思量。次廣釋初無住福勝。
則曰出生諸佛菩提。足以見說法融通照映之妙。
何可分淺深優劣之殊哉。△二廣顯性功成佛法
二。一略持人處福勝二。顯性福而必約廣略持說
者。正說于般若有廣略二門。說既有二。持者亦然。
又廣略中必有自持教他。即般若付財令其轉教
意也。法華云。其中多少。所應取與。略為少。廣為多。
自行。為取。教他。為與。受持讀誦是佛付財。為他人
說。是佛令轉教。例之前後靡不咸爾。△一人獲勝福。
佛告須菩提。若善男子善女人。於此經中。乃至受持
四句偈等。為他人說。而此福德。勝前福德。
△二處如塔廟。
復次須菩提。隨說是經。乃至四句偈等。當知此處。一
切世間天人阿修羅。皆應供養。如佛塔廟。
△二廣持人處福勝二。一人成勝法。
何況有人。盡能受持讀誦。須菩提。當知是人成就最
上第一希有之法。
最上第一希有。即金剛般若波羅蜜之褒名也。故
至下問名中。佛直以金剛般若之全名答之。△二
處如聖賢。
若是經典所在之處。即為有佛。若尊重弟子。
究竟者為佛。分證者為弟子。即為。若。三字。是如聖
賢。而非即聖賢也。不必依魏譯倒讀釋之。△二寄
聞持名義顯功德二。一持名功德二。一問。
爾時須菩提白佛言。世尊。當何名此經。我等云何奉
持。
上來約廣略詳明住降離相之旨已盡。理當問名
以便流通。當何名此經者。在空生聞此經義意超
脫。功用難思。似乎不可得而名名之意。況受持此
說。即能成就最上第一希有之法。則又不可標偏
名以該圓德矣。故曰當何名之。△二答三。一出名
教持二。一直示。
佛告須菩提。是經名為金剛般若波羅蜜。以是名字。
汝當奉持。
<pb n="536"/>
佛謂名者所以召實。此經既有最上第一希有等
三德之實。固當即以金剛般若波羅蜜等三德之
全名而名之。不可偏字矣。△二重釋。
所以者何。須菩提。佛說般若波羅蜜。即非般若波羅
蜜。是名般若波羅蜜。
所以者何下。即出命名之義曰凡六百卷經。皆曰
般若波羅蜜。而今特加金剛二字者何也。次即釋
出加金剛二字之所以曰。良由此金剛慧劍當前
不但掃淨六凡四相之著。即般若之法。亦不許著。
所謂般若大火聚。四邊不可取。取之則燒。若於般
若取著。亦以金剛大用而斬斷之。故曰般若波羅
蜜。即非般若波羅蜜。然後得顯無相之般若波羅
蜜也。即非二字。乃金剛大用。此一答已盡加金剛
二字之旨趣矣。△二歷顯無住。
須菩提。於意云何。如來有所說法不。須菩提白佛言。
世尊。如來無所說。須菩提。於意云何。三千大千世界
所有微塵。是為多不。須菩提言。甚多世尊。須菩提。諸
微塵如來說非微塵。是名微塵。如來說世界非世界。
是名世界。須菩提。於意云何。可以三十二相見如來
不。不也世尊。不可以三十二相得見如來。何以故。如
來說三十二相即是非相。是名三十二相。
如來因便用上無住妙慧徧蕩聖凡一切相著。以
顯金剛勝用。曰即非世界。身相。說法也。此於持名
中。融通一切而歸摩訶衍之部旨也。△三結示功
德。
須菩提。若有善男子善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
今但持名而已。何必功德亦勝身命布施耶。彥云。
聲價千金。名之所存。即實之所存。如至尊一名。群
臣莫及也。△二聞義功德二。一正明二。一聞義二。
一委出經義離相二。一空生伸解二。一幸已解以
明能聞希有。
爾時須菩提。聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來所得慧
眼。未曾得聞如是之經。世尊。若復有人。得聞是經。信
心清淨。即生實相。當知是人。成就第一希有功德。世
尊。是實相者即是非相。是故如來說名實相。
此章先明經義。次明功德。直至經義不可思議。果
報亦不可思議。是雙結。今且師資合歎所聞經義
希有。聞說是經。乃言語也。深解義趣者。言下所詮
之義。即金剛般若大用現前。掃盡十界情著。以歸
真空離相。乃前處處所明即非是也。趣。是言外所
顯之意。真空不空。一一皆歸實相彼岸。會一切皆
摩訶衍。乃前處處所明是名者是也。故直歎之曰
希有。希有與前不同。前是初窺如來尋常日用。莫
非無住般若現前。如天王華屋一時乍見曰希有。
今則宛轉問答委曲詳明。深知真空不空。法法皆
實。如已覩彌勒樓閣重重。細見五步一樓十步一
閣。而不暇遍言宮裏事矣。是則前窺廣大。今悉精
微。故曰希有。然而今復悲淚者。良由從得慧眼以
來。未曾得聞如是之經。儻一錯過。所失彌多。故復
悲淚。次歎他聞希有中得聞是經。乃聞慧。信解是
思慧。受持乃修慧。三慧既足。亦當如我今日深解
義趣矣。信心清淨即上義也。用金剛大用掃空一
切。而真空體露。不著十界情塵為清淨。眾生心水
淨。諸佛影現中。真空不空。即顯實相。如春池喻內
水清珠現。鏡淨明生。諸法不生而般若生。為即生
實相。當知實相無能生所生。不過開顯如來藏體。
假名曰生。所謂千年常住一朝生耳。此是前所解
之趣也。既空萬有。此人豈非第一般若耶。既生實
相。此人豈非已到寶所彼岸之希有人耶。△二輕
已解以歎當聞希有。
<pb n="537"/>
世尊。我今得聞如是經典。信解受持。不足為難。若當
來世後五百歲。其有眾生。得聞是經。信解受持。是人
即為第一希有。何以故。此人無我相無人相無眾生
相無壽者相。所以者何。我相即是非相。人相眾生相
壽者相即是非相。何以故。離一切諸相。即名諸佛。
意謂我等已去見思。開入大乘。即六根淨位之人。
況承佛諄諄善誘。令我得開性藏。以窺究竟。不足
為難。但後五百歲剛強難化之時。聖賢月沒。人根
淺鈍。其有眾生得聞是經。但能入思修兩慧。相似
見性。當知是相似即佛。即為第一希有。次即釋明
第一希有之故。何以故三字。是徵問之詞。言前邊
信心清淨即生實相。已分證秘藏。可曰第一。今但
信解受持。不過五品六根在修之人而已。何得亦
曰第一耶。下釋之曰。當知此人既能信解受持。已
是思修二慧之人。時時以金剛大用現前。永離四
相。獨露真空者矣。故六根淨位。實道能通。可為第
一。何以故。離一切諸相即名諸佛。乃釋明希有二
字。此中何以故三字又是徵詞。曰六根淨位可與
前信心清淨相同而名第一矣。其如此人但在脩
慧。未得分證實相。何得名曰希有耶。故即釋之曰。
但恐人心不空耳。既能空諸所有。即是真空不空。
不空即實相。所謂鏡淨明生。淨極光通。不真何待。
故此人即名到實相彼岸之相似諸佛為希有也。
又復應知。離一切諸相處。即前深解之義。即名諸
佛處。即前深領之趣。皆詳明住降離相中宗旨。今
空生于所聞義內結要出之。非離前文別說他法
也。空生既自解此法。即以此法歎擬後人。在文宛
爾。學者知之。△二如來述成二。一印證。
佛告須菩提。如是如是。
雙言如是者。以空生歎聞經之人雖有證脩差別。
至于均得第一希有功德。殊非謬濫。故雙印之。△
二深述二。一述能聞希有。
若復有人。得聞是經。不驚不怖不畏。當知是人。甚為
希有。
此即反其領歎之詞而述成之。曰須菩提。爾何求
全于人如是之深也。必欲其信心清淨即生實相。
及信解受持。而後許其為第一希有耶。須知有人
得聞如來所說以金剛慧遍掃十界情著。即顯實
相希有之旨。能安忍領解而不驚怖。即是五品初
心。能一念隨順之人矣。故卒聞一切俱空佛法亦
空。而不驚。向來倚第一般若為導六度萬行之主。
今亦非去。而不怖。向倚般若為歸趣之處。今亦空
去而不畏。蓋已了知吾人心體。一真未迷之前。無
般若之名相。究竟極果之後。又何般若之主導哉。
故聞此真空蕩相之旨。而能安忍不驚怖也。當知
此人已能圓伏五住。觀行如佛。如法華經隨喜品
中歎其功德難思。與佛比次。故云甚為希有。言一
甚字。即發心究竟二不別。如是二心前心難也。如
來既深許五品初心但不驚怖。即為希有。於理難
信。故雙約事理以釋明之。△二約事理釋成二。一
約第一理。
何以故。須菩提。如來說第一波羅蜜。即非第一波羅
蜜。是名第一波羅蜜。
何以故三字是徵詞。此人云何不驚怖即希有耶。
釋曰般若乃萬行六度之主。今金剛大用當前。并
第一般若之相不許著。若著般若。亦同四相。故掃
除之曰。即非第一波羅蜜。凡夫小乘聞如此說。未
有不驚疑怖畏者。今圓人已深合真空實相。隨順
歡喜。故不驚怖。真空之下。即實相常住。復能安住
不動。是觀行如佛。與佛同心。故許之曰甚為希有
也。△二約忍辱事二。一由安忍故不驚怖。
須菩提。忍辱波羅蜜。如來說非忍辱波羅蜜。是名忍
辱波羅蜜。
<pb n="538"/>
聞深理而不驚。良由已得伏順二忍。忍成于己。故
寵辱不驚。逆順俱安。天龍恭敬。不以為喜。惡王割
截。無有瞋恨。十乘止觀中。能安忍則不退轉皆是
也。今聞境智俱空。在不忍者。必多驚疑怖畏。此人
已能圓伏忍成。故不驚怖。法華云。菩薩住忍辱地。
柔和善順。而不卒暴。心亦不驚是已。此一句乃釋
忍成不驚者。甚為希有義也。蓋忍辱之人一有我
為能忍。彼為能辱之念。即墮四相。不得為究竟彼
岸之希有忍矣。今此人深安辱境。而人我俱忘。四
相俱掃。故曰即非。既即非之後。一一成究竟實忍。
豈非希有耶。△二引往事釋忍離相。
何以故。須菩提。如我昔為歌利王割截身體。我於爾
時。無我相無人相無眾生相無壽者相。何以故。我於
往昔節節支解時。若有我相人相眾生相壽者相。應
生瞋恨。須菩提。又念過去於五百世。作忍辱仙人。於
爾所世。無我相無人相無眾生相無壽者相。
何以故。又是徵起之詞。難曰人能安忍至理。故不
驚怖。今如來復曰即非忍辱。則并能忍亦空。有何
證成而知行忍者無人我相耶。即舉如來已脩已
騐之事。而證成行忍並無四相。蓋平時可以虗假。
至于生死大難跟前。不可絲毫勉強。故曰我於爾
時無有四相也。何以故者又問。般若可無四相。至
于忍辱。因有我能忍。彼為所忍。故成此行。是則即
有四相何咎。答。若有我相人相。即生死非相矣。何
以故三字。又是徵訶。何以證知如來行忍之時了
無四相耶。即釋明曰。我方節節支解時。若少有我
相等四即生瞋恨矣。良由人我俱忘。故瞋恨不生。
支節完復耳。以由行忍離相。故逆順俱安。惡境不
生瞋恨。好境不生喜著。聞深不生驚怖耳。又復四
相遠離。故曰即非忍辱。乃般若真空現前也。法法
皆是。故曰是名忍辱。乃真空不空到實相彼岸也。
故許此初隨不驚之人即為希有。此章許多何以
故。乃經中血脈聯絡處。字字俱要著落。經旨方現。
△二結示離相生心二。前廣釋中初歷顯無住已。
然後結無住以示生心。今出經義內。先委明離相
已。然後結離相以示生心。而生心處仍曰無住者。
須知離相即無住。無住即離相。可得互舉而復互
顯之也。一無住生心。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。
是故二字。乃結攝之詞。良由無住之旨。雖般若深
理猶不可著。即忍辱相待之行。亦離四相。是故我
先答汝曰。無住菩薩即發心。亦應離一切相。及不
應住色等生心布施也。△二無住行施二。一正明。
是故佛說。菩薩心不應住色布施。
此乃結前廣略住降中無住之旨。以點明經義也。
但前無離相發心之語。今佛直欲顯無住之旨究
竟。故并其住降前發心無相而和盤托出。其如空
生雖聞此語。未深領解。故有下邊菩薩既有發心。
則云何應住云何降伏之問。若於此了知最初發
心無法之旨。下半卷問答均可已矣。生心。所該甚
廣。六度萬行善惡等心皆是也。而今別提出無住
布施之一端者。以由如來最初略答時。即有應無
所住行于布施之語。故今結出。況布施為六度之
首。若此度詳明無住之旨。餘者皆可比知矣。△二
釋疑。一約理釋疑三。一標離相。
須菩提。菩薩為利益一切眾生故。應如是布施。如來
說一切諸相即是非相。又說一切眾生即非眾生。
菩薩行施時人我未忘。與眾生結怨愛之緣。互為
子孫父母冤家債主纏結無已。焉得離脫輪迴生
死耶。若菩薩雖熾行六度而四相俱空。則一一咸
歸無相般若。成究竟彼岸之行。乃大利益一切眾
<pb n="539"/>
生。不可謂不住行施。無益于六道也。所以如來教
人行施決不可住相者。良由一切諸相即是非相。
即所施一切眾生即非眾生。如翳眼空華。妄有能
所起滅耳。若在如來以金剛慧眼觀晴明空。于中
欲求能施所施了不可得。故曰非相非生。△二示
實語。
須菩提。如來是真語者。實語者。如語者。不誑語者。不
異語者。
前云菩薩為利益一切眾生。又云一切眾生即非
眾生。母乃空有矛盾。二三其說乎。釋曰。如來是真
語實語。決不詿誤后人。況佛所說法。必契理契機。
佛證三諦。說必依之。真語如語乃稱真諦即空而
說也。實語稱中道實相而說也。是為遮則法爾空
中。若佛依俗諦門頭教化一切。亦無不當于二理。
故曰不誑不異。△三明合理。
如來所得法。此法無實無虗。
良由此法無實。故如來說一切眾生即非眾生。良
由此法無虗。故如來說利益一切眾生。是則如來
所說。莫非稱理。皆真語實語。非誑惑于人也。△二
約慧顯用。
須菩提。若菩薩心。住於法而行布施。如人入闇。即無
所見。若菩薩心。不住法而行布施。如人有目。日光明
照。見種種色。
我之所以教諸菩薩不住生心者。以由菩薩之心
苟住於法而生。不惟惡心不好。即布施之心亦如
人之入闇。長夜漫漫。永無所見。若得金剛無住之
大用而離相行施。則諸相俱空。般若炳現。滿目河
山莫非實相。如人有目。日光明照見種種色矣。須
知入闇之人。如大富盲兒。本有家珍。反為困苦。雖
般若本智。彼岸實境。一著世相均為無明。日日奔
取。隨業受報。自心取自心。非幻成幻法。故一無所
見。若不住法如人有目等者。日即本有大光明藏
之般若。種種色即諸法實相之彼岸。以得金剛大
用。掃淨相著。故得如智如境。一一照明。又復應知。
即今日。目色三。一一顯了。並無所增。當其住暗。亦
無所減。只在當人迷悟背向之間。差之毫釐。失之
千里。于三德中。枉受輪迴。如演若迷頭。得失無改。
而自生忻戚。為可憐愍。○試觀佛於最初對答。且
爾汲引凡心。遠離相著重在金剛蕩相之用。今則
機宜稍深。堪開全德。方示無實無虗之中道。徧開
三德三因之全體。在暗不增。處明不減。金剛般若
波羅蜜之秘藏。和盤托出。更無剩法。即可結益。以
勸流通矣。△二功德三。一標示。
須菩提。當來之世。若有善男子善女人。能於此經。受
持讀誦。即為如來以佛智慧悉知是人。悉見是人。皆
得成就無量無邊功德。
上邊結攝經義。既即廣略中義。則今結顯功德。亦
不離前。但在前散漫多端。今則結成兩章。義彌顯
了。又此功德。即廣前十方虗空不可思量。及廣略
持說人處福勝之義也。△二正明二。一生善德二。
一人成勝福三。一較示持說福勝二。○此章大意。
結出般若部旨。以顯教相利益也。夫般若帶通別
二。正說圓教。故曰為大乘者說。為發最上乘者說。
人能荷擔無上正覺。及滅罪中當得菩提等益。皆
由一代教主意唯圓。不詮凡小故也。是以因反釋
而復揀去三藏小乘。△一出相施為能較本。
須菩提。若有善男子善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量百千萬億劫。以身布施。
△二點初隨況出後位。
若復有人。聞此經典。信心不逆。其福勝彼。何況書寫
受持讀誦。為人解說。
信心不逆。即重指如來述成中不驚不怖之人。以
<pb n="540"/>
況出受持演說五品深信之功德。△二釋明經義
離相。
須菩提。以要言之。是經有不可思議不可稱量無邊
功德。如來為發大乘者說。為發最上乘者說。
大乘。即經中離相無住。處處明即非二字。皆通無
生門及別教初空觀也。最上乘。即經中無實無虗。
日光明照。處處是名二字。乃純圓法也。問如來往
往教人植福感報。因必有果。皆可詮量纖毫不爽。
何故今日。持說之福佛叵思量。答。阿含等經。因果
分明可思可說者。但為小乘人天說耳。今之般若。
乃為大乘通別兩種人說。正為最上純圓人說。故
不可思量。若必欲出其五品功德。當知是人即為
荷擔菩提之觀行相似佛矣。葢五品六根已相似
得百界分身化度眾生之任。故曰即為荷擔菩提
也。△三結顯人成佛法二。一正明。
若有人能受持讀誦。廣為人說。如來悉知是人悉見
是人。皆得成就不可量不可稱無有邊不可思議功
德。如是人等。即為荷擔如來阿耨多羅三藐三菩提。
△二反顯。
何以故。須菩提。若樂小法者。著我見人見眾生見壽
者見。即於此經。不能聽受讀誦為人解說。
△二處如有塔。
須菩提。在在處處。若有此經。一切世間天人阿脩羅
所應供養。當知此處。即為是塔。皆應恭敬作禮圍遶。
以諸華香。而散其處。
二滅罪功二。一正明。
復次須菩提。若善男子善女人。受持讀誦此經。若為
人輕賤。是人先世罪業。應墮惡道。以今世人輕賤故。
先世罪業。即為消滅。當得阿耨多羅三藐三菩提。
金剛利用當前。不但能破四相六塵之惑障。又能
破二種生死之業障報障也。△二引較。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分乃至
算數譬喻。所不能及。
△二結具。
須菩提。若善男子善女人。於後末世。有受持讀誦此
經。所得功德。我若具說者。或有人聞。心即狂亂。狐疑
不信。
△二總結。
須菩提。當知是經義不可思議。果報亦不可思議。

金剛般若波羅蜜經部旨上

<sarticle>金剛般若波羅蜜經部旨下</sarticle>

△二詳住降前發心無法顯般若波羅蜜。○凡經
中無實無虗。一切諸法無非佛法。是法平等無有
高下。以三十二相見如來。如如不動等。皆明彼岸
實際之體。乃般若歸宿究竟地也。此中雖亦有無
法無相。一切即非之言。然其正意。皆點平等無二
之彼岸。不可以辭礙意。為二。△一問。
爾時須菩提白佛言。世尊。善男子善女人。發阿耨多
羅三藐三菩提心。云何應住。云何降伏其心。
生佛本元。平等實際。所謂究竟泥洹常寂滅相。終
歸于空。圓滿菩提。亦歸無所得。則是纖塵不立。澄
清湛寂者。是其本體也。今空生前窺希有。特發此
心。欲證其元。先問降住。如來曲為開示。已知住降
離相。既知脩行離相。却顧本因。則從發心而來。若
有一能發之法。所發之心。則是對待宛然。人我叢
立。正是因名立所。所既妄立。生汝妄能。能所叢立。
四相紛紜。源頭既濁。流派難清。至度生時。如何能
<pb n="541"/>
降人我塵勞耶。況平等法界。澄靜無波。若有一發。
則似于靜生動。動即有苦。果不離因。三細六粗糾
纏紛動。如本形既曲。迹影自凹。如何能安住實理
耶。向下如來直示中。菩薩度生。了無四相。是答其
降伏也。實無有法發菩提心。是答其應住也。須知
空生此問似與前同。而其義意。深入堂奧。直欲究
明最初能發一點根元。所謂希更審除微細惑也。
若此根不清。則枯樁舊處。仍為繫驢。生相無明。還
為種子。是大有所有。焉會無相彼岸乎。正前箭猶
輕後箭深。直向脚下𢯱根也。故如來答示。亦直明
發心無法。截斷最初能發生相根元。然後歷八十
一科。以顯彼岸平等。乃此經中甚深妙談。言語似
同。而旨歸迥別。若只作重說。再為鈍根而判。則佛
意經旨。恐永沉矣。△二答中二。初示發心平等故。
稱性本無二。一稱性故無所度生。
佛告須菩提。善男子善女人。發阿耨多羅三藐三菩
提心者。當生如是心。我應滅度一切眾生。滅度一切
眾生已。而無有一眾生實滅度者。何以故。須菩提。若
菩薩有我相人相眾生相壽者相。即非菩薩。
此直答其云何降伏其心之問。菩薩發心上求佛
道。必先下度眾生。度生時必先了知生佛齊平。一
如無二。故度盡一切。而實無眾生得滅度者。一切
眾生俱涅槃相。不可復滅。一切眾生俱菩提相。不
可復得。佛乃已證之眾生。生乃在迷之諸佛。此真
如界內。絕生佛之假名。平等慧中。無自他之形相。
菩薩雖知平等實際不受一塵。而不妨佛事門頭
不捨一法。晏坐水月道場。建立空華佛事。諸佛時
時度心內眾生。眾生時時成自性諸佛。故終日度
自性如幻之眾生。而終日無能度所度之相可得。
不過點示眾生本有。令之復還元覺而已。如醫目
者。但去其翳。非別與光明也。故曰實無眾生得滅
度者。此稱性而示。無所度生也。何以故三字。乃徵
出無所度生之義。問。菩薩發心度生。乃成佛根本。
非分外事也。既度盡矣。何必曰實無得度耶。故即
釋曰。平等真法界。佛不度眾生。若有一所度之生。
即是汝問能所宛然。四相叢立。根源不清。即度生。
時不能降伏其心矣。既有四相。全是凡夫。豈得謂
之圓解生佛齊平之菩薩哉。須知熾然度生時。尚
稱眾生性體。實無所度之生。況菩薩稱性發心時。
塵淨光生。又豈有所發之心哉。△二示平等故無
能發法。
所以者何。須菩提。實無有法發阿耨多羅三藐三菩
提心者。
此答其云何應住之問。渠問若有發心之法。未免
寂體起動。麤細相生。波翻浪鼓。何能安住實際理
地耶。故答菩薩圓解初開。不唯顯佛。九亦同彰。從
此全性起脩。俱體俱用。如全水為波。發一切功德。
智慧境界。不縱不橫。發得本有。強名為發。實無能
發所發。只是離去妄塵復完本有。但盡凡情。別無
聖解。正忽悟本頭。非從外得也。豈實有能發之法
哉。○此實無有法之無字。不但無其有。抑且無其
無。無凡。無聖。無染。無淨。無高下。虗實。葢當人心體。
元無法相。稱此顯發。發得平等。即是無發而發。發
而無發。由是無住而住。住而無住。以無住法。住般
若波羅蜜中。何疑有發心時。即不能安住哉。此一
句直截痛快。掃盡生相疑根。托出眾生平等法界。
乃下半卷經中大主腦。大關節。答前疑。申後義。凡
歷八十一科破相以顯無相般若。只完得此無字
也。復會一切皆摩訶衍。以歸平等彼岸。亦此無字
也。若云對有言無。則得偏失圓矣。所以者何四字
是徵。問。云何度生有相。即非菩薩耶。故即答云。菩
薩最初發心時。尚無有法。其源自清。豈可度生時。
反存所度之相哉。△二歷諸法釋無顯平等衍門
<pb n="542"/>
二。一正歷諸法釋無顯等。二複疎所歷釋無顯等。
○般若大旨。在以空慧水淘汰執情。會一切法皆
摩訶衍。以空破執。上半卷已明。自此至終。皆歷一
切法釋無。而方當釋無之時。處處點歸平等彼岸。
正會一切皆入衍門也。言會入者。大般若中如舉
空。則色空。受空。乃至識空。六入空。十二處空。十八
界空。四諦。因緣。六度。乃至一切種智空。歷八十一
科。章章皆爾。空則俱空。無我則俱無我。乃至實則
俱實。秪如心經照見五蘊皆空。故無蘊。無入。無界。
無諦。緣。智。德。以無所得故。得菩提涅槃。皆歷聖凡
迷悟因果等法。而歸于一。是為會一切法皆摩訶
衍也。今經會法歸衍。與大小般若。宛爾孱齊。葢八
十一科之法雖多。界內陰界入處。只一三業也。界
外大小漸頓。只一因果也。複疎云者。正大部中一
一皆歷諸法以入衍門意也。故今只歷因果三業
以釋無法。而旨歸平等實相。的是會法歸衍部旨
也。當知釋無之處正般若空慧。無實無虗。即實相
彼岸至歷法中所說雖有多少缺具不同。而莫不
一一呈露平等波羅蜜也。但前後問答中互有傍
正。前半卷雖有無實無虗等語。而正意重在金剛
慧用。下半卷雖有即非無相之語。而正意重在是
法平等。不可因前後互出之言。以礙此經大旨也。
今初為二。△一歷二法二。一歷果釋顯二。一正明
二意為二。一釋實無所得。
須菩提。於意云何。如來於然燈佛所。有法得阿耨多
羅三藐三菩提不。不也世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世。當得作佛號釋
迦牟尼。以實無有法。得阿耨多羅三藐三菩提。是故
然燈佛。與我授記。作是言。汝於來世。當得作佛號釋
迦牟尼。
發心究竟二不別。故舉如來於然燈佛時實無所
得。以顯菩薩于初因時實無所發。下之實無有法
得菩提。謹對上實無有法發菩提句。葢此二無字。
俱指平等性體。增不得絲毫。減不得絲毫。若最初
有法發心。則是因增謗非平等矣。若後有法得果。
即是果增謗。非平等。今果既平等無增。顯出因亦
平等無增。如大圓鏡光。第去浮塵。光體自現。不可
以強加顏色。為得光明也。但恐圓義難彰。乃假問
答播弄而斷定之。如我解佛所說義。無有法得菩
提。在空生意謂。論如來今日成佛。由得菩提而來。
似不可無。但我解佛無法發心之語以推之。則又
似乎無法得菩提矣。此空生解義言無。未敢決定
以為無所得。佛即決定其旨曰。汝不可首鼠狐疑。
語仍兩可。須知十方如來。究竟果成。不過復還本
有。于平等體上。實無所增。所謂圓滿菩提。歸無所
得也。此句乃千金不易。決定之詞。仍恐其義不顯。
復加反顯以明無。更以順說以明無。若有法如來
得菩提。是反說。以實無有法得。是順說。如此而實
無有法之旨盡矣。△二明所得平等。
何以故。如來者即諸法如義。若有人言。如來得阿耨
多羅三藐三菩提。須菩提。實無有法佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說一切法皆是佛法。
以上反正研詳。以明初後無得。意歸平等。而語似
真空。故復提能得所得人法二件。以顯平等衍門。
何以故三字。是徵詞。問。一切眾生不得菩提。故不
得成如來。今佛因得了菩提。故得成如來。若據佛
比說實無有法得菩提。則與眾生同矣。何得稱如
來哉。若稱如來。應有所得。故即釋曰。如來者。豈真
有所得而稱如來乎。不過妄去本彰。復還平等如
<pb n="543"/>
體而已。諸法乃十界十如等法。一一皆住真如本
位。凡夫迷之。枉受生死。名眾生。諸佛悟之。無非自
性。稱如來。如義者。如名不異。顯十界齊平也。如名
不異。完千如全體也。如名不異。點諸佛證同也。經
云眾生如。彌勒如。一如無二如。又云周行十方界。
還是瓶處如。世尊證如。混虗空為體性。東西南北。
瓶內空。十方空。一體無異。復完平等本覺。總是法
王之身。是為諸法如義。既完本有。不可贅疣名字。
但異于眾生之迷。而不得完乎平等如如以來歸
正覺者。強名之曰如來而已矣。此能證之如來。尚
只反本。別無他得。豈所得之菩提。實有法哉。故曰
若有人言如來得菩提者非也。須菩提實無有法
佛得菩提。須知如來所得菩提。亦只完本有平等。
如大明鏡纖埃不立。若加一有法。即增謗之實也。
加一無法。即減謗之虗也。此乃圓滿菩提。無欠無
餘。無實無虗。本元心地也。以由無實故。實無所得。
以由無虗故。十方諸佛熾成如來也。是故如來說
一切法皆是佛法者。此是結顯平等之語。是故二
字。乃結攝前義。既能證如來。只完得本有諸法如
義。所證菩提。亦只完本有無實無虗。則未悟之先。
已證之後。同此一體。所謂是法住法位。世間相常
住。未悟之時何曾有絲毫減異。故一切法皆是法
身全體。何必證菩提。成如來。而後名為佛法哉。斯
即歷如來得果之法。而廣會一切法皆摩訶衍。顯
平等彼岸也。向下歷法釋無中。或文有缺具□□
皆然。△二結顯二意二。一正結。
須菩提。所言一切法者。即非一切法。是故名一切法。
即非。結上釋實無所得。是名結上明所得平等。△
二喻顯。
須菩提。譬如人身長大。須菩提言。世尊。如來說人身
長大。即為非大身。是名大身。
非大身。喻顯即非佛法。是名大身。喻顯是名佛法。
凡下所明如此等句。皆點空慧般若。平等彼岸二
意。然以人身之淺事。以顯佛法之深微。宛有二意。
至下約施福貼顯中當明。△二歷因釋顯二。一離
相度生因。
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法名為菩薩。是
故佛說一切法無我無人無眾生無壽者。
實無有法名為菩薩。與實無有法發心。實無有得
果。血脈照映。如驪珠不失。△二無住莊嚴因。
須菩提。若菩薩作是言。我當莊嚴佛土。是不名菩薩。
何以故。如來說莊嚴佛土者。即非莊嚴。是名莊嚴。須
菩提。若菩薩通達無我法者。如來說名真是菩薩。
經初無住行施。但舉六度莊嚴中最初布施一度。
其實意該六度。今言莊嚴佛土者。乃舉六度之全。
缺具不同。義則一也。△二歷三法釋顯三。一歷意
業二。一約境智釋顯二。一出能照智。
須菩提。於意云何。如來有肉眼不。如是世尊。如來有
肉眼。須菩提。於意云何。如來有天眼不。如是世尊。如
來有天眼。須菩提。於意云何。如來有慧眼不。如是世
尊。如來有慧眼。須菩提。於意云何。如來有法眼不。如
是世尊。如來有法眼。須菩提。於意云何。如來有佛眼
不。如是世尊。如來有佛眼。
五眼。即如來般若圓照。遍了法界。十方不隔。恒沙
心非恒沙心。同一般若無相也。三際不遷。三世心
無三世相。同一實相常住也。問。所照之心屬意業。
則可了知。能照之智是五眼。如何會通。答如來五
眼即四智。本是圓通。不必致疑。即眾生眼見。莫不
由心。葢心識在眼即眼識。眼若無心。則何能見。如
木人。已死。二俱無見。楞嚴云。如是見性。是心非眼。
書云。心不在焉。視而不見。△二融所照境二。一約
實無所得蕩相。
<pb n="544"/>
須菩提。於意云何。如恒河中所有沙。佛說是沙不。如
是世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多世尊。佛告須菩提。爾所國土
中。所有眾生若干種心。如來悉知。何以故。如來說諸
心。皆為非心。是名為心。
恒河諸心。則塵勞種種。迷暗般若圓明。今以空慧
蕩之。即為非心。則復還離相之實無所得也。△二
約平等常住釋明。
所以者何。須菩提。過去心不可得。現在心不在得。未
來心不可得。
三際遷流。則生死無常。背于常住彼岸。今亦以圓
智融之。十世古今不離當念。則復完平等實相矣。
夫如來以般若妙慧。會一切聖凡因果等法而歸
摩訶衍。乃事從聖起。先直點圓人發心稱性本無。
體自平等。由是順勢以無得果。度生。嚴土。而出世
聖人初中後因果等心。悉歸衍門空慧矣。聖法既
融。勢如建瓴。以融界內在纏凡法。恒沙之心叵得。
則金剛般若顯。三際之心了無。則常住彼岸彰。皆
為非心。稱性本無也。是名為心。衍門平等也。融八
十一科之法。至矣盡矣。此般若部旨。極廣大精微
之最章明較。著處。推此以例前後。文或出沒。理實
盡焉。故歷三際中。庋身口而先歷意業。從便從要。
佛意甚深。△二約施福貼顯。
須菩提。於意云何。若有人滿三千大千世界七寶。以
用布施。是人以是因緣。得福多不。如是世尊。此人以
是因緣。得福甚多。須菩提。若福德有實。如來。不說得
福德多。以福德無故。如來說得福德多。
引福德無故。以貼顯皆為非心。引得福德多。貼顯
是名為心。凡當說法至深微處。反引世間淺事貼
顯。使深義明了者。一是如來以種種因緣事相開
示眾生。使之解悟之大慈也。二是如來說法巧妙。
令異人機解活潑。如珠走盤之師子擲兒法也。如
上一切法即非一切法。何等深妙。而忽換轉話頭
以曉機情曰。譬如人身長大等。皆是族矣。又復舉
極好布施之心。猶不可著有。若一著有福。即非無
住般若。何況損人利己五逆十惡之恒沙三際心
哉。△二歷身業釋顯。
須菩提。於意云何。佛可以具足色身見不。不也世尊。
如來不應以具足色身見。何以故。如來說具足色身。
即非具足色身。是名具足色身。須菩提。於意云何。如
來可以具足諸相見不。不也世尊。如來不應以具足
諸相見。何以故。如來說諸相具足。即非具足。是名諸
相具足。
歷身業中只舉如來身業者。以如來具足身相。猶
屬有為。非般若一塵不染之本體。抑況三乘尚帶
無明之身相乎。又況六凡具足五住之身相乎。當
知一落身相。皆為四相。染汙般若體矣。故云不可
以身相見也。佛身既非。一切俱非。俱非之後。法法
全體。相相實相。則不但佛身是名身相。即九界身
相亦皆實相波羅蜜矣。故舉一佛身。空。則佛身尚
空。何況九界不空。會。則佛身尚會。何況九界不會。
△三歷口業釋顯二。一無所說法。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。
此具能說如來。能聞眾生。聖凡均具。佛說屬口。生
聽屬耳。六根可得互舉也。若言如來有所說法即
為謗佛者。佛之所說。乃對病之藥。初無定在。不過
去眾生之病著耳。眾生病去。其藥則除。若謂如來
定有空有之法。則是謗佛有定法矣。此約對機非
實有也。二者。即所說之法。乃言下所詮之理。理不
屬言。言不及理。所謂寄言談于象外。而其理絕精
<pb n="545"/>
麤。諸法寂滅相。不可以言宣。正如標月指。指非是
月。月非是指。認指為月。不解所指。認言為理。不解
所說矣。此約契理之說非實有也。須知如來為眾
生故。不得已示眾生見理之說。下情迷之。尚以藥
為毒。執言生障。況九界言說乎。又如來口說。於離
言說相之般若體上。猶為多事。況眾生口四業乎。
△二無能聞生。
爾時慧命須菩提白佛言。世尊。頗有眾生。於未來世。
聞說是法。生信心不。佛言須菩提。彼非眾生非不眾
生。何以故。須菩提。眾生眾生者。如來說非眾生。是名
眾生。
眾生眾生者。非重言也。乃牒前所指兩種眾生而
言。葢能信般若者。或五品深信。或六根十信。此等
眾生。已是觀行相似即佛。故曰彼非眾生。然而此
身猶是五陰和合而生。故曰非不眾生。此非眾生
之眾生。非不眾生之眾生。二皆有相。俱非般若正
體。悉宜掃除以入空慧。故曰即非眾生。此句雙掃
前觀行相似即佛。及五陰假合之二種眾生。入真
空妙慧也。既空之後。則法法皆真。一一實相。名體
不轉。均入衍門。故曰是名眾生。△二複疎所歷釋
無顯等二。複者。重也。疎者。通也。如前已歷因果三
業等八十一科之法。釋無以歸平等摩訶衍矣。今
重提前所歷之法。廣略互出。疎通決擇。以入衍門。
葢佛說大品般若。歷八十一科入摩訶衍。則法法
始從色心終一切種智。今約單複釋無顯等以歸
衍門。義實同之。但前半卷約住降離相明般若。則
以廣略二門釋之。今之單複。或前略者後廣。或前
廣者後略。彼此互顯。等義彌明。△一複疎二法二。
一疎歷果釋顯二。一複疎二意。二結顯二意。初中
二。一疎實無所得。
須菩提白佛言。世尊。佛得阿耨多羅三藐三菩提。為
無所得耶。佛言。如是如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。
前佛明於然燈佛所實無有法得阿耨菩提。反復
釋明。今云乃至無有少法可得是名菩提。四相。為
有。法相。為法。非法相。為少法也。此疎通前實無所
得之文甚明。△二疎所得平等二。一直示性體。
復次須菩提。是法平等。無有高下。是名阿耨多羅三
藐三菩提。
前云諸法如義。無實無虗。一切法皆是佛法。今直
點之曰是法平等。△二稱性脩證。
以無我無人無眾生無壽者。脩一切善法。即得阿耨
多羅三藐三菩提。
所謂染汙即不得。脩證即不無。無四相而脩善法。
乃名無所住而生其心。從性善起脩善。脩善即性
善。性善即顯阿耨菩提也。△二結顯二意中二。一
約善法結明。
須菩提。所言善法者。即非善法。是名善法。
即非善法。結上實無所得。是名善法。結上所得平
等。前之佛法者即非佛法是名佛法。乃約性說。今
之善法。乃約脩說。△二引施福貼顯。
須菩提。若人滿三千大千世界中所有諸須彌山王。
如是等七寶聚。有人持用布施。若人以此般若波羅
蜜經乃至四句偈等。受持讀誦。為他人說。於前福德。
百分不及一。百千萬億分。乃至算數譬喻所不能及。
七寶布施乃是相福。不及離相般若。此反顯上實
無所得。受持般若波羅蜜法。乃平等性功。故其德
不貲。此貼顯上所得平等。須知初歷果中但約性
說。故結中亦約性。而顯中乃約喻。今複疎中約修
說。故結中亦約脩。而顯中乃約施。脩不離性。性不
妨脩。脩性各出。互顯彌明。△二複疎歷因釋顯二。
一標。
<pb n="546"/>
須菩提。於意云何。汝等勿謂如來作是念。我當度眾
生。
眾生著四相而輪迴。雖因依正二境。然不怨於飄
瓦虗舟。多分於有情愛憎境上起。即如來以慈悲
度生。若一作念。即四相叢立。同于下凡矣。況六道
乎。前歷因中約菩薩度生。今約如來度生者。在因
名菩薩。因極即如來。舉果則益顯離相之因。功不
唐捐。△二釋二。一釋度生。
須菩提。莫作是念。何以故。實無有眾生如來度者。若
有眾生如來度者。如來即有我人眾生壽者。
平等真法界佛不度眾生。故云實無有度者。然菩
薩如來熾然度生。不過如夢勤如。空名惑絕。幻因
既滿。鏡像果圓而已。豈真有所度之眾生哉。若有
下即反顯之詞。如來既無四相。則亦無所度眾生
矣。△二釋我當。
須菩提。如來說有我者。即非有我。而凡夫之人。以為
有我。須菩提。凡夫者。如來說即非凡夫。是名凡夫。
上云我當度眾生。度生之義。前已釋明。今復除人
疑曰。即如來比說我當度生之我字。不過假名說
我。于平等慧中。實無自他之形相。故曰即非有我。
其如凡夫之人。處處膠著。見如來假名說我。即執
之以為實有我相也。況平等體上初無諸佛凡夫
之相。又不可因如來頃說凡夫二字。即執之以為
實有凡夫之相可得也。須知無有高下。凡聖齊平
者。方是真空般若。故曰凡夫者。如來說即非凡夫。
既會真空。即顯實相。故曰是名凡夫。上曰即非莊
嚴。即非眾生。今疎通中云。即非有我。即非凡夫。一
義也。△二複疎三業中三。一超疎歷身釋顯二。一
直顯中道平等。
須菩提。於意云何。可以三十二相觀如來不。須菩提
言。如是如是。以三十二相觀如來。
前正歷身業。意雖含于顯等。而語且偏在真空。今
愈入愈深。理宜直顯中實。故復舉前事問云。可以
三十二相見如來不。空生至此。已領大乘財物。深
知諸法實相。相相法身。故即應云以三十二相觀
如來。葢毗盧遮那遍一切處。一切諸法。皆是佛法。
夫百界千如森羅諸法。皆即實相。如四念處惟色
惟聲等義。何況三十二相。而非平等法身耶。此與
法華中龍女讚佛。微妙淨法身。具相三十二。以八
十種好。用莊嚴法身同也。須知此處既是重提前
邊所歷身業。而疎通決擇。使平等顯了。固當直顯
中道實相。不可仍前約真空蕩相說也。△二雙遮
二邊相著二。一遮著有二遮斷無。○須知直顯中
道實相。即是法平等無有高下也。若著有無。即非
平等。即非中道。況實相者。無相無不相。若著有無。
即是相不相矣。實相何能彰乎。故文雖雙遮。意顯
中實。今初。
佛言須菩提。若以三十二相觀如來者。轉輪聖王即
是如來。須菩提白佛言。世尊。如我解佛所說義。不應
以三十二相觀如來。爾時世尊而說偈曰。若以色見
我。以音聲求我。是人行邪道。不能見如來。
諸法實相唯佛究盡。而空生今日分見一班。故可
與家裏人說家裏事。然此事深妙。但可你知我知。
儻凡心不解。隨語生著。即起有見。便謂生死輪王
之相。即是平等法身矣。斯則豈但圓實永沉。抑且
真俗混亂。如之何其可也。須菩提答言。若論我與
世尊。已了真空實相者。無可無不可。今言三十二
相即如來。此指諸法實相也。前言不可以三十二
相見如來。指此真空離相。所謂已過關者掉臂而
行左右具宜。初無執礙。但我今解如來所問之義。
惟恐眾生不解。以詞害意。執有生見。則真空不彰
矣。故今當破去著有之心。即曰不應以三十二相
觀如來也。△二遮斷無。
<pb n="547"/>
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
前言勿以具相觀如來者。不過破其著有之心。以
顯中實平等耳。其如眾生處處著。纔見破有。即便
執無。妄謂如來證菩提者。必無具相。若具相者。即
非證菩提之如來。此則方出于有。即墮于空。于平
等法上。又為下矣。故復遮其斷無之執曰。當知實
相無相無不相。若汝執如來平等法身。必無具相
者。此即墮于斷滅外道矣。故曰勿謂如來不以具
足相故得阿耨菩提也。復以發菩提心不說斷滅
相以轉釋者。良由初發如來菩提之心。故得後證
如來菩提之果。發心究竟二不別。若發心時有斷
滅。則證果時亦斷滅。既發心時不斷滅。則果成時
豈可以斷滅相而目之曰。不以具足相得無上菩
提哉。有無高下之見既遣。則中實平等衍門自彰
矣。如來身相。既會衍門實相。其九界森羅諸法。不
言可知矣。此如來圓顯平等彼岸之最深切著明
處。勿割碎強配。失經脈絡也。發菩提心。於法不說
斷滅相者。圓人名字開解。尚爾九亦同彰。況發心
乎。發心者。發一切功德。智慧。境界。不前不後。因該
果海。果澈因源。萬德性具。詎云斷滅。夫說斷滅者。
乃二乘滅。外道斷無也。△二追疎意業中約施
貼顯。
須菩提。若菩薩以滿恒河沙等世界七寶。持用布施。
若復有人。知一切法無我。得成于忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
前正歷意業釋顯中。以如來離相眼智。淨盡恒沙
三際妄心。今云知一切無我不貪著福德。莫非離
相般若現前。而恒沙心息。三際俱忘矣。隨其無我
不著工夫淺深。以判成忍五種高下不同。不必執
定生法二忍名相。以礙圓經。應知前正歷意中。能
所廣明。故今複疎。但須略點。正彼此互顯。令平等
義彰。法應爾耳。△三疎歷口釋顯中二。一正歷三
法。二例通一切。初中三。一所說果人平等。二所說
器界平等。三所說諸見平等。前正歷口業中。但云
不能解我所說。不知所說何等法。是眾生不解處。
故今略舉三法。廣例一切。則世出世間。若聖若凡
若依若正若染若淨若色若心等八十一科。及例
三千百界八萬四千塵勞生滅。俱入真空實相之
摩訶衍矣。今初所說果人平等。
須菩提。若有人言如來。若來若去。若坐若臥。是人不
解我所說義。何以故。如來者。無所從來亦無所去。故
名如來。
欲會所說諸法入波羅蜜衍門。先舉出世如來果
號。既是諸法如義。同一實相。則何有生滅去來。人
見來去。此無去來。所說平等義彰矣。△二所說器
界平等。
須菩提。若善男子善女人。以三千大千世界。碎為微
塵。於意云何。是微塵眾。寧為多不。須菩提言。甚多世
尊。何以故。若是微塵眾實有者。佛即不說是微塵眾。
所以者何。佛說微塵眾。即非微塵眾。是名微塵眾。世
尊。如來所說三千大千世界。即非世界。是名世界。何
以故。若世界實有者。即是一合相。如來說一合相。即
非一合相。是名一合相。須菩提。一合相者。即是不可
說。但凡夫之人。貪著其事。
器界無常。碎為微塵則小而多。合為世界則大而
一。若在如來藏中。求于生滅大小了不可得。故皆
<pb n="548"/>
曰即非。即非。乃真空體露也。然而真空不空。一一
皆本如來藏妙真如性。故皆曰是名。是名即波羅
蜜平等衍門也。一合相者。即是不可說。但凡夫之
人貪著其事者。一合相雖是虗名幻相。然而不外
法界。當下即離名字言說之不思議境。故曰即是
不可說之實相也。然則如來何不說明。若如來一
加言說。但恐凡夫之人不解所說即生貪著。于事
相上。隨語起見。故不可說耳。△三所說諸見平等。
須菩提。若人言佛說我見人見眾生見壽者見。須菩
提。於意云何。是人解我所說義不。不也世尊。是人不
解如來所說義。何以故。世尊。說我見人見眾生見壽
者見。
四見雖是眾生迷極心法。若至真空體上。不留毫
妄。故皆即非。然阿毗依正。全處極勝自心。地獄色
心。尚皆究竟。況此諸見而非平等實相耶。故曰是
名我見人見等也。須知前後凡言是名處。即波羅
蜜實相。一切法皆摩訶衍也。是人解我所說義不
者。佛謂我已究盡。汝已分知。固不必說。但世間人。
能解此所說皆實相否。空生答。斯旨甚深。眾生低
下。談何容易。故曰是人不解所說義。隨出所以不
解之義曰。此等四見。一一體空。即非四見。故不解。
又此四見。一一性真。即是實相。故不解。空生至此。
已深解諸法實相。了知諸法皆衍。故呈露見解如
是透脫圓淨。佛則因其圓解而盡情開示會入之。
故曰發菩提心者。應如是知等也。△二例通一切。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
前來已會聖凡色心等法皆摩訶衍。猶恐法門未
盡。故復因其解悟而開廣之曰。發菩提心者。皆應
如是知見。葢謂凡夫小乘。心外有法。執相起見。固
不足與語諸法實相矣。但此經為大乘者說。為發
最上乘者說。既發十界齊平權實不二之大心。則
豈但於上如來器界諸見上如是知見哉。當於百
界千如。八萬生滅諸法上。一一了知信解。皆真空
實相。并其法相。亦皆會入。如是方是領知庫藏。克
家之子。不辜如來付財之重。能自行化他。轉教無
疆也。以般若正慧蕩汰執疑。會八十一科皆摩訶
衍部旨。至此至矣盡矣。故下只須結益。以勸流通。
△大章第三流通二。一結勸流通二。一舉益勸通。
須菩提。若有人以滿無量阿僧秪世界七寶持用布
施。若有善男子善女人。發菩提心者。持於此經。乃至
四句偈等。受持讀誦。為人演說。其福勝彼。
可知。△二示流通法。
云何為人演說。不取於相。如如不動。何以故。一切有
為法。如夢幻泡影。如露亦如電。應作如是觀。
正宗經旨。既皆會入衍門實相。境如如智。智如如
境。則後人流通此經。亦當如經正住。不動有為。不
取諸相。然後可以所行如所說。所說如所行。而為
人演說矣。須知動即有為。有為即動。取相即不如
如。如如即不取相。下即徵出須不動不取之所以。
何以故三字是徵辭。問。何故為人演說者。必須不
取不動耶。答曰。良由一切有為之法。皆如夢幻不
實。弘通般若波羅蜜。衍門實相之人。當如是觀之。
不當反生取著也。△二結益流通。
佛說是經已。長老須菩提。及諸比丘。比丘尼。優婆塞。
優婆夷。一切世間天人阿修羅。聞佛所說。皆大歡喜。
信受奉行。

金剛般若波羅蜜經部旨下（終）

<article id="n494">金剛經註釋</article>

<pb n="549"/>
<talk>No. 494-A
 序</talk>

夫自羲皇畫卦倉頡造書。天地始開文字。自文字開
而後有三教。是三教文字之祖。出於一原。尚已迨其
後。三教分而遂各為一教之文字。要其立言之旨。總
以盡性致命為歸。用開人心明覺。闡大道宗源。以垂
訓天下。初無異同。降而異端紛起。附會之徒。各分門
戶。互相犄角。彼此詆非是。使三教文字。本以正天下。
天下反因之以擾。此不特如來皺眉。孔老亦為蹙額。
獨自性命之說。不能相岐。故三教書典。往往文字。相
異立說自同。此如來金剛一經。直通於孔孟。高於老
聃。葢以是經之義。大要以覺性為旨。一切求通覺性
之論。似淺而深。似虗而實。其說原於天命。合於性善。
而明於道德。五十言故。能使上知下愚。無不開悟發
蒙。明心見性。此經之所以為諸經祖也。但其間六塵
四相福德布施之說。始終問答。不出於是總見覺性
因。由不從後起。而借以啟人之迷。引人入道。若其功
之至要。則不外降伏一言。其反於自然。尤著力。無所
住而生。其心一語。故說是經者。不可以虗無寂滅之
論。誣我如來正旨也。辛丑二月望後。道人適訪道匡
廬子真行者。亦復來遊江右。遇我於竹林精舍。相與
言世外事。了無剩義。而子真力欲於塵寰中作度人
想。道人因與偕至尉山。尉山子真舊遊地也。其地山
環水瀠。實可棲隱。道人喜而留之。中有二三弟子。頗
好精進。子真向與二三子有宿緣。遂以金剛一經。欲
我解釋。道人始難之。既而見其有誠可終始竟事者。
因請於如來。得慈悲旨。開壇設講。凡四十日告成。諸
弟子復請道人為之序。道人因念此經解者。什伯大
半。多屬宗門語錄。釋氏公案不得如來說經之要。故
特以經中字義。就字參義。總以歸於正覺。不使見者
聞者。稍存疑闕。雖於釋氏之論。微有不同。然開如來
之真面目。以發如來之真玅諦。則不出乎如是知如
是見如是信解而已。要之釋教真空。原於實理。未有
其理不實。而泛泛言空者。夫如來之言。真空無相。原
以覺性本無虗靈無相可著。而後之解者。舍其正旨。
掇其粗跡。一切經中。六塵四相福德布施。敷衍成篇。
便同癡人說夢。何益於覺性。所以道人之解獨重三
藐三菩提一語也。葢是語實一經之綱領。而合三教
之源流。得其旨趣。則諸經之說。與三教之道。一以貫
通。初未嘗有疑玄難信者。為後世藉口。但凡人耳。提
口授尚多所疑。況憑一乩之言。何以為據。惟是不作
誕語不設浮辭。止有盡性致命之理。曉暢明白。庶乎
不罪於如來。而亦可使從事孔老者。皆以道人為非
欺世之言耳。後有作者。能以道人之意。刊而布之。此
解亦可當寰中一鑑也。
時
辛丑四月望前五日雲峰道人乩書

<talk>No. 494-B
 敘</talk>

夫人之與僊。相隔於形。而相合以神。其所得合者。非
偶然也。必合之也有因。故能相聚而成功焉。我嘗論
僊踪於世。若即若離。譬如風之有聲觸物成響。不可執
聲以為風。又不可謂聲之非風也。然以為無形而有
聲者。事近於誕。則凡乩書之言。皆涉於虗渺而難稽。
故周穆漢武。並好神僊之術。乃始而信既而疑。終而
盡返平生之所為。則神僊之不足據。見於經傳者。亦
大明矣。我敢自托於神僊。憑一乩以惑天下乎。然我
則有說焉。夫憑一乩而言。不可知之。言述無可考之
事者。幻也。若天壤間。有書典而神僊能讀之。書典中
有奧義。而神僊能釋之。幻乎非幻乎。此我不敢自居
<pb n="550"/>
於神僊。而好為不可稽之言也。獨以如來金剛一經。
參演成帙者。不但為諸弟子言。直以剖天下後世之
疑。而共證此解。葢是解也。我得之於雲峰大師。而雲
峰大師又得之於天竺國土。親受如來之教。始得傳
於乩書。我何嘗有參解之功哉。但不得不竊附於參
解之末者。良以參解之法。有三難耳。一難在於解直
而未得深也。二難在於言簡而未得詳也。三難在於
蠲棄一切宗門語錄釋氏公案。而未得動時俗之耳
目也。試以經中摘要言之。即如祇園恒河須彌等名。
舊本俱有圖樣。確指里數。而今皆刪矣。如阿修羅歌
利王轉輪王。俱有名號出處。今亦盡刪矣。如三菩提。
則從舊解正覺三昧。直以昧字。對覺字矣。四果菩薩。
舊解須陀洹等。皆屬名號。今即作入流一往來解矣。
涅槃作彼岸解。佛土作艮土解。皆異於別解矣。先世
及過去。未來現在。向作夙世今生解。今已顯然照字
義解矣。種種名色可傳。而不可考者。無不刪煩就約。
或經文只一言。而參解必晰。或經文有纍言。而大略
點過。此皆說是經之摘要處也。所以雲峰大師獨於
世所未盡解者。明白通曉言之。則我之得參此經。其
中不過什之二三。然我又有說焉。此經之得釋。幸遇
大師於匡廬。亦幸遇諸弟子於新邑。乃得共襄厥功。
夫雲峰大師之來。原以諸弟子之堅誠所致。但我於
諸弟子言之。皆產於雲間。客於江右。向與我世有夙
緣。得復合遇斯土。遂發是願。迎大師至新邑。開壇設
講。閱四十日告成。其始則辛丑二月十九日。其終則
四月初九日也。夫以四十日之中。大師之與諸弟子。
僊凡雖隔。而神氣自通。所以不覺其成之速。而我與
諸弟子。皆獲證如來之玅旨。得附大師之後。以傳其
名。諸弟子亦不無有補焉。嗟乎。天人非遙。僊凡豈迥。
能以覺性自存。便可作合於今日。則今日之得書是
經於乩。以布刊於世者。不為非無因矣。諸弟子惟相
勗。而奉持解說之。不使天下後世。以神僊為誕妄。亦
庶幾共見如來真面目也。時
辛丑孟夏四月既望谷口子真乩書於尉山故里

No. 494
<sarticle>金剛般若波羅蜜經</sarticle>

姚秦三藏法師鳩摩羅什譯
雲峰大師乩　釋
谷口子真乩　訂
<other>○法會因由分第一</other>
如是我聞。一時佛在舍衛國祇樹給孤獨園。與大比
丘眾千二百五十人俱。爾時世尊。食時著衣持鉢。入
舍衛大城乞食。於其城中次第乞已。還至本處。飯食
訖。收衣鉢。洗足已。敷座而坐。
子真說　金剛一經。是如來說。真空無相之旨。首
言如是。終說如如不動。前後相應。
雲峰說　如則是。不如則不是。如如則并無所是。
不可竟作開講語。如是則我得而聞之。不如是則
雖有說法。不可得為我聞矣。一時佛在者。見佛之
在此一時。欲聞法而不見佛在。則此心未堅。今佛
已在而我所聞。不已確乎。此二句。是記者欲以所
聞所見證如來現身說法意。
子真說　舍衛國在西域天竺之東。時佛偶到其
國。而非常住。祇樹祇陀太子所種。因以為名。是文
家寫景意。給孤獨園者。乃昔迦尼給散孤獨之處。
時佛在其園中。與比丘眾同居。比丘。弟子之稱。比
丘言大者。以其通達道理。猶高座弟子也。時有千
二百五十人。同住於此。
雲峰說　此一段言佛在此地。而從之者眾。見其
信而從之也。與之俱。則必與之聞矣。三句是說佛
之能化諸弟子處。
<pb n="551"/>
子真說　爾時世尊。非佛之外另有世尊。以聖人
之稱謂。佛以人之尊。佛而謂世尊。總一佛也。著衣
著褊袒衣。有云。柔和之衣。持鉢是持優龍鉢。有云。
天王所獻之鉢。入此舍衛國城中而乞食者。未說
法前。先以乞食。而動諸眾之見聞也。次第乞已。便
是無住相圖[書-曰+(且-二+人)]。不必論其多寡有無。乞過則已竝
不留一毫未已之想。還至還到給孤獨園中也。於
無住相中。而仍有一住處。故曰本也。飯食訖而收
衣鉢。便完一段乞食供案。洗足已不過清淨意。
雲峯說　飯食訖三句。可作一串說。
子真說　敷座者。獨設高座於千二百五十人之
上。時已坐而世尊將欲說法也。
雲峯說　乞食而已完。洗足而已過。俱是佛之得
心處。故敷座而絕無倚著。人常靜坐一刻。萬緣皆
起非是不足。便求有餘。則躍然而起。世尊於此已
忘卻乞食事。是無我相張本矣。
<other>○善現起請分第二</other>
時長老須菩提。在大眾中。即從座起。偏袒右肩。右膝
著地。合掌恭敬。而白佛言。希有世尊。如來善護念諸
菩薩。善付囑諸菩薩。世尊。善男子善女人發阿耨多
羅三藐三菩提心。云何應住。云何降伏其心。佛言善
哉善哉。須菩提。如汝所說。如來善護念諸菩薩。善付
囑諸菩薩。汝今諦聽。當為汝說。善男子善女人發阿
耨多羅三藐三菩提心。應如是住。如是降伏其心。唯
然世尊。願樂欲聞。
子真說　長老即千二百五十人中之有德行者。
須菩提有三名。一曰空生。一曰善現。一曰須菩提。
此其得證果之號也。在大眾中。即從座起者。時世
尊先已敷座。而大眾亦已皆坐。獨須菩提從坐間
而起立。其時所衣。則偏袒而掛之。右肩。是西域衣
製皆如此。不是須菩提獨穿此衣也。右膝著地。則
今之跪禮也。言右不言左者。是文字中減省法。言
合掌恭敬。而白佛言。只是敬求世尊說法意。希有
二字。是須菩提稱讚說言之。世尊是當世希有者。
而獨尊於世也。
雲峰說　如來即是佛。即是世尊。如來二字。有二
義。以其靜而言之。則若止水。以其感而言之。則如
流泉。當其止時。萬感不動。當其流時。百念不滯。故
曰如來也。如來二字。尚有奧義。舊說寂然不動。感
而遂通。此但言如來之字義耳。夫來者必有所自
而來。惟適如其來者。其來也。不藉乎法相。法相者。
來以後之事。未來之前。無有法相。只有一如。葢如
者覺性之源也。故當其源之未發。則如含於性。當
其既發。則如覺於心。此如字之不可以虗解也。如
來者。如則可。來則不。如者不得來矣。如來則未及
如者。亦不能即來矣。合而言之。何在非如。則何在
非適如。其所如以來乎此。又進於寂然不動二句
之解。前言近於喻。今仍以本文字義釋之。總以如
字合。到覺性說。則無不如矣。
子真說　善護念諸菩薩。諸菩薩即千二百五十
人。菩薩是通稱。善護者。言如來能以善念保護諸
菩薩。念者。即如來之念。善付囑者。即足上句。意如
來能保護眷念諸菩薩。則必能以此法付委。而囑
托之矣。此段是須菩提冀望。如來說法話頭。
子真說　世尊二字。是須菩提呼佛名。而求說法
也。凡後世尊二字。俱是須菩提尊稱如來者。男子
女人。在千二百五十人之外。言有善念之男子女
人。同集於此。而發阿耨多羅三藐三菩提心也。
雲峰說　發者猶生發之法。阿字是語助辭。耨多
羅三字。譯作無上二字講。三藐二字。譯作正等二
字講。三菩提。譯作正覺二字講。葢人有此心。而溺
於情欲。則不能發生。譬如萌芽方茁而為物所掩。
則欲茁而不得茁矣。故下一發字。發者順其所生
<pb n="552"/>
也。何謂無上無有一物。更可以加其上也。正等者。
言此無上之心。自如來及諸菩薩。以迄眾生。在在
平等。俱得此無上之正覺。正覺者。此心不偏不倚。
如日懸中表影方正。上下四方無不徧照。無有不
覺故。謂正覺此從最初一點靈光。不滓物欲。而無
論上中下三乘。個個皆具此覺心。上正字作證字
解。下正字作中正字解。合而言之。總謂諸菩薩。今
日聽如來之法者。皆能發生。此無可加上。共正之
正覺心者。特未知所以住所以降伏耳。釋氏言。此
句。猶儒家言慎獨也。獨則無對。此是無上註脚。凡
事有對。如先後之類是也。說一無上。便無配耦。正事
是從無始以來言。猶儒家性善之說也。儒家單說
人。如來兼說九種。此是度盡一切眾生之意。但人
人有是明覺至上之心。而不知所以修之之法者。
何故。葢緣善念方起。邪念踵生。故不得覺。即覺之
而不得至上之心也。今問世尊此等男子女人。既
具善念。云何應住。云何者。如何意也。應住者。凡人
起此善念。何以使之堅守不去。而常住於心也。
雲峰又說　應住不是強執定之。而使之住。只要
於發念時。見得真確。便不走脫。云何降伏其心者。
此心非另有一心也。善心方解。邪心即隨故。須於
邪心續起之時。以大覺力降伏之耳。降伏者。如制
毒龍。如伏猛虎。如禦強宼。少不能降。反為所制。即
降之而復萌。其熾愈甚矣。降而伏之。不是強伏。所
住者常。則所伏者潛消而默化。此二句。是求世尊
一入門路徑。
雲峰再說　應如是住如是降伏其心二句。一串
看。不是應如是住。又如是去降伏。所當住者住之。
則所不當住者。自然伏之矣。只因人於不應住處
住脚。便多一番。不自在心。那住得久。住不久時。又
去則所以制我者。皆跳躍而至矣。
子真說　佛言善哉善哉者。讚其問之甚善也。故
呼其名曰須菩提。正是儒家呼門人名一般。意如
汝所說。說字即是下二句。添如來二字者。見得善
保護眷念諸菩薩。而付委囑托之。正是佛之本意。
所謂因其問而發之也。亦是迎機啟悟法。言世尊
說善男子善女人等。有此無上第一等。共證明覺
之心。便應如是住如是降伏也。如是意是如來說。
人有所住之地。而不能住。則不能降伏其心矣。故
應於所住之地。無有過。無有不及。恰好到此住位
故。佛言如是住。猶儒家言知所止也。止其所當止。
即是如是住註脚也。人患在不知住。便將此心付
之。烏有何以降伏故。凡愚之心。蠢而不靈。中人之
心。觸而始動。聖賢之心。靜而能通者。其分別區畫。
只在一住時相違耳。何以故。能住者。適如其住而
止。不能住者。有過心便落魔障。有不及心。即墮惡
道。人若於此得適中法。則一切魔障惡道。盡行銷
歸住處。而何有不降伏者乎。唯然是應而信之之
辭。故稱世尊願傾心樂聞。如是住二句之旨也。聞
言欲聞。是須菩提見解。欲進未進關頭故。下即以
正宗指示。汝今諦聽。不是竟說審視。言汝今當以
其微妙之旨。審而聽之。則為汝說者。皆有真諦也。
<other>○大乘正宗分第三</other>
佛告須菩提。諸菩薩摩訶薩。應如是降伏其心。所有
一切眾生之類。若卵生。若胎生。若濕生。若化生。若有
色若。無色。若有想。若無想。若非有想非無想。我皆令
入無餘涅槃。而滅度之。
子真說　爾時佛聞須菩提之請說而告之。此一
段文字。是說入門大頭腦也。須菩提三字。是呼其
名而告之。不連下諸菩薩摩訶薩在內。摩訶二字。
是大者之稱。於諸菩薩中。而又為大菩薩也。言此
大菩薩。亦不過從此入門。入門之法。只是一個降
伏其心。前此言如是住如是降伏其心。此專言下
<pb n="553"/>
句者。正以勇猛精進之法告也。人心最難降伏。惟
能以勇猛力量。及精進神思。得步入步。便是降伏
功夫。故應如是也。但生類不一。且概舉而言之。所
以有一切眾生之類。此句是冐該下文九種而言。
數若字。是二指點處。非無想句。不下若字。已到實
地位矣。卵胎濕化。單指物。言不涉人類。若有色下。
單指人言。不涉物類。言卵胎溼化四種之生。各自
不同。而總一生也。有色色字。不專指情欲。言人有
此身。即有此色故。謂之色相。有色則聲香味觸法。
皆為色動。而即為色迷。此有字。仍對有色相者。言
若無色。非專言無色也。空諸相則著不得色。而色
自無矣。有想想字。不專指私稱。言凡人有心必有
想故。謂之思想。視聽言動。從思想而出。想之正。則
視聽言動皆正。想之邪。則皆邪。惟其有想。便有邪
正二端。故此想字。仍從正邊說。若無想。則邪正之
念。陶融入化。而想歸於無矣。若非有想。則想雖有。
而想已入微。不見有想之迹。故有想而非有也。非
無想句。即從上句連絡。無想已不落想矣。非無想
并不落無想。葢緣想入無上。則心性明覺。無可更
著想處。何有於無想。若此想真落空處。則前此從
想而得者。反墮落矣。所以此句。竟將以無量無邊。
作非字解也。
雲峰說　我字是佛自稱。皆字指上九種說。令字
是佛以覺性。而通於九種之覺性。故能令之也。入
字最有功夫。不可作出彼入此看。直是令一切眾
生。造入法門。而佛以無剩義之法。使之盡覺。涅槃
二字。解者多悞。有以涅槃為死者。釋氏之悞也。有
以如來另有涅槃經者。再悞也。夫涅槃者。是如來
之真性明覺。自有天地到今。無分今古。此真性。常
存不失。所以如來以三世轉身法界。如去復來。愈
到愈熟。永無迷路。故得以其真性。與天地終始。永
無斷續。謂之涅槃。無餘涅槃者。言此涅槃毫無剩
義。尚待補塞。所以將此真性普度一切眾生也。言
滅度者。不是生滅之滅。是言如來度人。全無形跡。
潛移默化。使之盡行化度也。
子真說　涅槃竟作到彼岸看。是否。
雲峯說　是是但不說得明白。竟云到彼岸。從何
處作津梁。故須以前之降伏二字。下一杖子。如無
餘則不消降伏矣。若論到無餘地位。則涅槃仍是
無餘有餘。非涅槃矣。求其無餘。則亦非涅槃矣。四
字相連而解。何有不明乎。
子真說　滅度之如來有心否。
雲峯說　有心滅度。便有度不得處。功夫不在滅
度時。而在降伏其心時。如來惟不待降伏。便能令
眾生無不化度矣。九種既分。人物便有靈蠢。如來
如何令皆滅度。惟不分靈蠢。而皆滅度。所以謂無
餘涅槃也。
如是滅度無量無數無邊眾生。實無眾生得滅度者。
何以故。須菩提。若菩薩有我相人相眾生相壽者相。
即非菩薩。
子真說　上文言佛滅度眾生。而如來以為眾生。
皆有佛性。皆可作佛。則是此等無可限量。無可指
數。無有邊際。一切眾生。俱是可以化度。不以我之
化度。而成證果故。謂實無眾生得滅度也。
雲峯說　實無句。是言如來以無餘涅槃滅度眾
生。到眾生滅度之後。使九種眾生。俱已入化。則是
眾生。已無如來滅度之形跡。故謂之實無有得。譬
如魚在水而忘水。與之俱化何得之有。此句不是
如來自讚能度眾生。正言無量無數無邊。在在可
度。實由眾生可造入無餘。而非我之功也。何以故
三字。申明實無有句之故。如來以為若菩薩欲滅
度眾生。而謂我之一身可以度之。便先設一我相。
有我即有人。人我相形。便有人相。有人相。則前此
<pb n="554"/>
九種眾生。其中便分別靈蠢高下。而存一眾生相
矣。有眾生相。將欲以我之身。永長於世。而化度一
切。便生壽者相。即非菩薩地位中人矣。所以如來
度盡眾生。而不留四相故。謂之皆入無餘涅槃也。
子真說　如此說有我相四句。是一串矣。何謂四
相。
雲峰說　我相即是人相。則雖有四相。仍從我相
而起。
<other>○妙行無住分第四</other>
復次須菩提。菩薩於法應無所住行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也世尊。須菩提。南西北方四維上下虗空。可思量
不。不也世尊。須菩提。菩薩無住相布施。福德亦復如
是。不可思量。須菩提。菩薩但應如所教住。
子真說　上文說無有四相。而此問正發明無相
之旨。是時須菩提從座起立。而世尊使復坐於位
次。而告之曰。所謂四相者。不可住著於心故。菩薩
應無所住。此問內有七住字。上六住俱作執著意
解。末一住字。仍作止住意解。於法法字。即無四相
之法也。應無所住者。即下文色聲香味觸法是也。
六者謂之六塵極意。執著人我眾生壽者四相。緣
此六塵。便不得空諸所有故。應無所住也。無所住
即以六度中布施一節言之。亦不可以執著行之。
不可行者何。如色聲等。是色者形色。聲者音聲。香
者馨香。味者滋味。觸者情所感觸。法者法所引導。此
六項於布施時。尤易漸染。惟布施時。不住色聲香
味觸法想。則亦無求福報想矣。故言菩薩無住相
布施。葢因人於布施時。每每著相。將謂我施於人
人。人可施而願世人同沾我澤。而又願我常常布
施。四相俱不空矣。其故實由色聲等而起。就如見
一人而思布施。便動形色相。聞一人而欲布施。便
生音聲相。布施之時。馨香滋味。必求全美。而又因
求福德之心觸動。欲使接引眾生同歸大法。便是
六塵不淨。此段不重布施。世尊仍為大眾說法。而
借布施一事。以發明無住相耳。布施者布陳己之
所有。而施之於人。最著色相。故世尊於六塵中。單
提言之。
子真又說　上言無住相布施其故何。以此句是
申明上文意。故言若菩薩不以四相六塵執著。而
行於布施。其於福德不可思維而度量。
雲峰說　上文既說無住相。此又說到福德。不是
如來以果報忻動眾生。只緣眾生布施一念。求福
者多。故以福德聳動之。其實是對下乘者說。非謂
無住相註脚也。總之。無住相中。自有福德。若求而
得之。便是有限。何不可思量之有此二句。上重下
輕。福德又在布施中說出。
子真說　如來又言。於意云何者。是教須菩提於
意中自去忖度一番說。東西南北上下四維。指十
方而言也。有十方便有方嚮。而此十方。盡屬虗空。
則無有邊際。不可思維度量矣。故如來問其可思
量不。而須菩提直言不可思量也。言菩薩無住相
布施。其於福德。亦復如上所云十方虗空不可思
量也。此段正言不求福德。而福德自至。葢以其無
執著也。故如來說。凡菩薩但應如我所教。不住於
相而降伏其心。則此心便有定嚮。而得所住止矣。
雲峰說　此句結無住相。而并結降伏其心之旨。
如所教說得。自然不由勉強。故能斷絕塵根。一空
諸相。乃能住止。若使諸相。稍存心中有所。更何住
處。
子真說　住在何處。
雲峯說　住在空虗處。
<pb n="555"/>
子真說　空虗處住得定否。
雲峯說　空虗處住得久。若涉六塵。便刻刻欲遷
矣。何處是我安心處乎。
子真說　布施一端。不說到福德。布施何用。
雲峰說　若說到福德布施。又何用。
子真說　然則不布施者。反有福德乎。
雲峯說　布施有限。福德無窮。人若於布施。前後
打算。一回反為布施所拘。而果報亦從此分限矣。
故此段深言淺解。與後義不同。
<other>○如理實見分第五</other>
須菩提。於意云何。可以身相見如來不。不也世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
子真說　此段是如來詰問。須菩提以令之言下
自悟意。總發明上文無住相之旨。亦是如來現身
說法處。故言心中揣度。何如果可以現在說法之
身相。見如來否。此句正是進須菩提一層也。時須
菩提於當下直認不也。故稱世尊不可以今日說
法之身相。得執著之以見如來。而復自解其故。凡
一切所見之相。皆是虗空妄說。無有實際。故云見
得一切之相非真相。即知今日說法如來之身。尚
是幻相不可執。此相以為見如來也。此句明說人
人有佛心。而不可存佛相佛心。刻刻在念。無相而
相。真佛相或留於世。有相而相。假見得即心即佛。
不落障礙。方為無住相也。時佛又言此者。正使須
菩提認定非相。是見如來之本旨。不可又自疑惑
也。此段一問一答。而問答中。又一結以終不可以
身相見之義。
<other>○正信希有分第六</other>
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句。能生信心。以此為實。當
知是人不於一佛二佛三四五佛而種善根。已於無
量千萬佛所種諸善根。聞是章句。乃至一念生淨信
者。須菩提。如來悉知悉見是諸眾生。得如是無量福
德。何以故。是諸眾生。無復我相人相眾生相壽者相。
無法相。亦無非法相。何以故。是諸眾生。若心取相。即
為著我人眾生壽者。若取法相。即著我人眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說。汝等比丘。知
我說法。如筏喻者。法尚應捨。何況非法。
子真說　此段是須菩提於信後復設疑端以問。
葢以上言成佛之言。下言成佛之事。是時須菩提
聞如來說。不可以身相見如來。恐世人因此一言。
而并佛言皆屬空虗。故白佛言。頗有一切眾生得
聞應如是住之言。與無住於相之說。及此經中之
一章一句。生信心而奉持否乎。此段問意。單恐人
不見佛相。但聞佛言。而生懈心。故言莫作是生實
信之說。此中章句不論世代遠近無有。不信者。即
使如來於五百歲之前說此言。而於五百歲之後。
如來此時僅有言在。其有持佛戒而修福德。聞此
章句。實實能生信心。正以此言非空說。而有實理
也。故是人得奉持其言。當知是人之善根。已深不
特於一二善人。及三四五之善人。得此善根已。於
無可限量之善人。至千萬善中。會著源頭。得此種
子根深蒂固故。聞此章句。乃至於無住相一念中。
生清淨心。信其實而無疑者。則是如來之言。雖世
遠人湮。而且信從。況近代乎。故又言如來不分遠
近。人人實信是如來之心。無有不知之。而見之者。
則悉知悉見之諸眾生。應於清淨中。得此無可限
量之福德矣。
雲峰說　人人是如來心。則無不信。人人信如來
<pb n="556"/>
言。則此心無不生清淨。清淨心中。便具無量福德。
正以此福德。原不假求而得者。故能得之無量也。
子真說　悉知悉見。則眾生即是如來。何分眾生
雲峰說　已知者如來也。見而知之者眾生也。能
見而知。便可造如來地位矣。
子真說　何以故者。是發明上得無量福德句也。
此下作三段看。葢言是清淨心之眾生。不可一毫
迷戀。若心中先有一相而取之。以為我有。即為著
四相。言為字者。四相本無。而我自為此相。故下文
不著為字。而此獨添言之。此段應單講。下二段應
對講。大意云。若心中著相。則四相齊至。此為不能
空相者言。下二段云。若心中偏於有。而認定法相
取之。即著四相。若偏於無。而認定非法相取之。則
亦著四相。正以如來之法。不可偏有偏無。是故不
應取法。而徒托於章句。不應取非法。而竟落於斷
滅。正以是無住相之義。皆不可以有無之心執著
故也。知其故則汝等今日聽法之比丘。皆當知我
所說之法。不可倚靠。正如渡人之筏。方其未渡。人
人欲登。既登而及岸。即捨之不用矣。則信今日所
說之法。尚如此筏。而有可用不必用之時。況於非
法。而可悞執之乎。
雲峯說　此三段。第一段言心取相者。相隨心生
也。第二段。言取法相者。相隨法起也。第三段。言取
非法相者。因欲去六塵。而未得無住相之真旨。竟
墮空魔。了無所得。是以非法相而生相也。但下文
只說法相非法相句。而不及心取相句。則知心字
是貫串三段之義。末句是足明上句。竝不深一層。
從來講非法太粘。應耑重法。尚應捨句。以見如來
於眾生言說章句生實信。後又超出章句。便得如
來真面目矣。
<other>○無得無說分第七</other>
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法如來可
說。何以故。如來所說法。皆不可取不可說。非法非非
法。所以者何。一切賢聖。皆以無為法。而有差別。
子真說　此段是如來設疑端。以啟悟須菩提意。
故言汝今意中揣度如來。果得阿耨多羅三藐三
菩提耶。葢謂如來已成證果。而於無上正等正覺
果。有所得否。故如來有所憑藉。而今為之說法耶。
此一問要見上文無住相。而至於無法。可說微矣。
但非法不可取易明也。法而應捨。則後之求法者。
無有入門處。故設此以問耳。須菩提即答云。如我
解如來有所說法之義。其實無有定法。名此無上
正等之正覺。亦無有定法。而為今日如來可說之
法也。
雲峰說　法不可定者。不是千條萬緒多而難定。
只因人人有此正覺。便應直造無上。一泥於法。即
落窠臼。而覺性反為法泥。下句說無有定法。而下
一亦字。是連上句說。下見得如來。得之於己。與喻
之於人。皆從性真。活潑潑處發出。並不有成法。而
為說法也。何以故者。釋上無有定法之故。言如來
說法。皆不可以一定之法取故。不可以一定之法
說。所以如來之說法。不可說是法非是法也二。句
三非字。一作是字解。一作勿字解。是法則有實相。
勿字法。則落空相。非有非無法無不備。乃為無為
法也。故即解云。所以說非法非非法者。何以故。葢
緣如來所說之法。原從覺性中來。不倚於法者。若
有倚則必有所取。取者因我之所無。就彼之所有。
以取之。便知法在外。而不在內。不可取者。非謂法
之不善。而不可取如來所說之法。俱從覺性說出。
則凡假法以說者。法雖善而皆不可取矣。惟不可
取。則亦不可說到。此說不得是法。亦說不得。不是
<pb n="557"/>
法矣。非法者。我明上無法可說句。非非法者。我明
上法尚應捨。何況非法二句。絕不支離。則知一切
之菩薩而稱為賢。如來之地位。而稱為聖。皆不假
造作強為。而實以無為之法。造成賢聖。但其中先
知後覺。各自不同故。以後覺者為賢。先知者為聖。
而微有差等分別耳。究之其原。同出於無為之法。
而未嘗有別。
子真說　無為法。正照上文一念生淨信句。淨則
無為。不淨則紛紛錯起。而為之不勝矣。
雲峰說　無為不是一無所為。縱為之到底。仍返
於無為人。若未甞有為。先求無為。便是踏空而行。
何有實效。人若既經為過。但恃所為。則又踱實而
走。何有靈機。所以法至無為。而幾幾於賢聖矣。
<other>○依法出生分第八</other>
須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多世尊。
何以故。是福德即非德福性。是故如來說福德多。若
復有人。於此經中。受持乃至四句偈等。為他人說。其
福勝彼。何以故。須菩提。一切諸佛及諸佛阿耨多羅
三藐三菩提法。皆從此經出。須菩提。所謂佛法者。即
非佛法。
子真說　若有人滿三千大千世界。三千者舉成
數。而言大千者。又以三千之數言。猶云三千箇三
千。此極言世界之多。至於大千。多之已極。而又滿
此世界。無有脫空。將此世界之七寶。用以布施七
寶者。金銀琉璃瑪瑙玻璃珊瑚明珠是也。此七寶
者。世界中之希珍。用以布施。其所得之福德多乎。
不多乎。此一段又借布施一端。以啟其問。而須菩
提直言多者。亦只就布施。言其多耳。一問一答。俱
是設詞。不作實有。如是布施。以得福德也。
雲峯說　如來即言所得之福德。仍是性中固有。
不假布施。而有增益。何以故。是知來發明福德多
之故。故言福德本之於性。何處計其多少。則知言
多者。猶著布施相。見得布施。如此之多。而得福德
究竟。返歸性分。不著多相。是故如來說得福德之
多耳。
子真說　四句偈。不單指四句言。故說一等字。有
經而後有偈。故下乃至二字。則知四句偈前後皆
偈矣。受持二字。各有解受者。口受持者。心持能口
受。心持而復為人解說。此經中之義。則其所得之
福。更勝於布施之福。何以故者。解明其福勝彼之
故。葢以一切已成正果之諸佛。及將成正果之諸
菩薩。而會悟諸佛無上正覺之法。皆從此經中。解
出真義。故呼須菩提言。此即佛法也。而一有執著
於法。便非法矣。
雲峰說　此一問答。只重受持。為人解說二句。上
句自修功。下句及人功。
<other>○一相無相分第九</other>
須菩提。於意云何。須陀洹能作是念。我得須陀洹果
不。須菩提言。不也世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也世尊。何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。
子真說　上文言佛法無相。而無相中。其實有果。
但相不可著。果亦不可定。故此段以四菩薩之四
果言之。以見四果。一果進一果而究竟。以果名者。
猶是法門之小乘。其須陀洹斯陀含阿那含阿羅
<pb n="558"/>
漢是四等入道進修之人。其名不同。證果則一。須
陀洹是梵語之稱。即譯作下入流二字。下三段皆
倣此。如來言須陀洹者。能作是證果之念。我得其
果否乎。而須菩提答云。不也。葢以此須陀洹者。於
六塵中。脫出能生清淨心故。已入於賢聖之流而
究之。何所謂流。便是入焉。俱化則不入於人我相。
而何有於色聲等。故雖名須陀洹。而實無可名也。
此為初果斯陀含者。較之初果。則已進矣。名一往
來者。曾於此中。往來一番也。凡人於塵相有一往。
而不來有。既來而復往者。此則曾於其中。一往來
而絕無顧戀。所以謂之一往來也。則名為斯陀含。
而實無可名也。此為第二果。阿那含者。較之第二
果。則又進矣。而此阿那含。於六塵四相。一一證空。
并無可名。而特於此中。通徹前後。了無障礙。故不
特不往直已。不來覺得塵相已。無有可來之迹。此
為第三果。阿羅漢者。較之第三果。則更進矣。而阿
羅漢實無有法相者。葢以阿羅漢見道而不著於
道也。若其見道而有所著。不過成其為阿羅漢之
道。而已豈能脫此四相乎。故雖名為阿羅漢。而實
無以名之。此為第四果。凡此四果。各就地位。同證
無上。無非說不著一果。而成此果耳。
雲峰說　四果果字一義也。因果證果。各有分別
因果者。以前之所因。而得今日之果。證果者以今
之所證。而得當下之果也。果字有二義。一果決之
果。一果報之果。此應以果決義解。葢以四菩薩俱
從勇猛精進。而堅修以得之者。入流一往來諸名。
正是證其果處。
世尊。佛說我得無諍三昧。人中最為第一。是第一離
欲阿羅漢。世尊。我不作是念。我是離欲阿羅漢。世尊。
我若作是念。我得阿羅漢道。世尊。即不說須菩提是
樂阿蘭那行者。以須菩提實無所行。而名須菩提。是
樂阿蘭那行。
雲峰說　上四果俱以無心而得果者。無可名之。
故強名為四果之人。究竟實無所名也。但上三種
人言得果。下阿羅漢言得道。果與道。其中淺深不
同。須知道字實高果一層。故下不說果。只說道耳。
子真說　無諍者無所諍也。人心一念欲明理。又
一念欲驅欲。兩念相爭。便內自諍矣。無諍則理欲
消忘。不起諍念。是為無諍。三昧者。梵語也。譯之則
為入定。
雲峰說　無諍者。非諍於口諍於心也。無諍在儒
家。則曰內自訟。在如來則曰。無諍人有過。而自訟
則過消人。至於無過之可訟。遂到無諍地位。夫無
諍則善念。亦且消融。從何而諍。所以然者。葢因此
中。已至入定之會。更無有所相持。而寂然之中。萬
感不動。故得一定而無所擾也。三昧甚難發明。我
當解字義。以充其義。三昧二字。世以為三昧火者
非也。因以其名。而釋氏悞謂無明火。後又悞以無
明。為無名去三昧之解。遠矣。夫三昧而解作入定
者。從無諍譯說也。若云昧之一字。直以明昧。昧字
解之為近。葢人不覺則昧。若正覺則不昧矣。昧從
心生。則心為昧所掩。而往往多迷。故世稱昧為迷
昧。正覺之人。心有慧燈。古今常照一切塵相。更無
有昧。此昧字義之粗解也。
雲峯又說　三昧云者。凡經中三字。俱作正字解。
而此言無諍而得正定之心也。以今所說昧義。當
云無諍之得。得之於正直。從無昧處。以歸於正覺
也。此亦從實義說。言三昧者。未嘗以此解也。恐釋
氏以為說之膚淺故。向未言其實。今照正覺。而銓
三昧。則亦不脫章旨。要之。不能覺則昧。或有覺有
不覺。則或昧或不昧。至於正其覺。則亦正其昧矣。
何必紛紛多其說耶。且看下文人中最為第一句。
便知仍是無上之旨。總以見正其昧者。是第一等
<pb n="559"/>
人。猶之正其覺者。更無有可加上意也。
子真說　得無諍三昧。得字照上得果得道說來。
比前又深一層。故說最為第一。最為第一不但是
三昧中人。又在於三昧中。作第一等人。是為離欲
阿羅漢。離欲者。離此六塵四相。而至於無諍。便是
與欲相離。非強遏以隔離之。故說我。若起意思。說
我是離欲阿羅漢。即著離欲之想。而執阿羅漢之
道故。又說我若作是意思。而謂我已得阿羅漢道。
如來即不說樂阿蘭那行者矣。阿蘭那。譯作無諍
二字。樂是好樂意。葢謂此時若以離欲之想自存。
則佛於諸弟子中。不以我為好樂。無諍之行者。行
者作修行人。看正以須菩提實無所行。其離欲之
心故。謂之樂阿蘭那行耳。此段是須菩提自言。以
無心而得。離欲之果。則上四果。亦以無心而得愈
明矣。
<other>○莊嚴淨土分第十</other>
佛告須菩提。於意云何。如來昔在然燈佛所。於法有
所得不。不也世尊。如來在然燈佛所。於法實無所得。
須菩提。於意云何。菩薩莊嚴佛土不。不也世尊。何以
故。莊嚴佛土者。即非莊嚴。是名莊嚴。
子真說　上言得果。說一得字。便著一得之相。故
此如來又將己之所得。而問須菩提。以見得之心
不留也。故言往日我在然燈佛所授記之時。於法
有所得否乎。然燈佛者。即今世所稱定光佛是也。
佛生時有光。於眼耳口鼻百孔中放出。遍照十方。
如燈之明。而號然燈也。是為釋迦佛之師。此一問。
是看須菩提認真得字否。而答云否者。見得當時
授記時。實是如來於本性中。自得真悟。仍不專靠
師之授記而得故得之。而實實無所得耳。此問單
空一得字。而佛又問。菩薩莊嚴佛土否乎。莊嚴者。
心入於定。而不著依倚也。佛土二字。即菩提心也。
言菩薩果以入定無倚。而具此菩提心否。故答云。
實無此心也。何以故。佛說此莊嚴。原無此莊嚴之
想。故謂即非莊嚴。而特名之為莊嚴耳。土字。是就
菩提心入定者言。人於操心時。存一分競持意。心
便不定。說到入定心。無可持正。所謂無為法也。土
即土也。土止而安。是為良土。即以此解其義得矣。
雲峯說　土字即解土字義。亦是實說葢人心能
如良土之止。則自然入定。言心而曰土者。猶人之
言心田心地心苗等意也。此心方寸之地。而能種
出良苗。便知方寸本是良田。故謂佛土不去侵削
而加滋培。何在非佛土也。
雲峯又說　自須陀洹起直說到菩薩。層層駁入。
俱是須菩提善解處。言四果中人。即答以小乘之
旨。言阿羅漢。即答以無諍之旨。言佛。即答以無所
得之旨。言菩薩。即答以非莊嚴之旨。隨問隨答。而
中間須菩提自說佛名之一段。是須菩提以身自
證之意。佛又說然燈佛一段。是如來以身證須菩
提意。針針相對。絕不支離。當以此番問答。為兩人
本地風光。
是故須菩提。諸菩薩摩訶薩應如是生清淨心。不應
住色生心。不應住聲香味觸法生心。應無所住而生
其心。須菩提。譬如有人。身如須彌山王。於意云何。是
身為大不。須菩提言。甚大世尊。何以故。佛說非身。是
名大身。
子真說　上文得無所得而莊嚴之想。俱無此心。
幾於枯稿。故此段說一生字。以見諸想皆空。而心
從虗中生出。凡須菩提等。應如是而生此清淨之
心。心至於清淨。則六塵俱斷而何有於色聲香味
觸法。以住其心。清淨心言生。而六塵亦言生者。二
生字有別。上生字。言心中一無掛礙。而生此清淨
心。下生字。因六塵所染。而心反為其所生。一正一
反。則出下句。應無所住而生其心。句無所住。不是
<pb n="560"/>
懸空。只為形相消忘心中。毫無執著。此心油然自
生。不曰心之生。而曰生其心者。無所住中生之也。
雲峯說　葢心至虗而不可有所。所者情欲之所
也。心為人之安宅。而宅為情欲居之。則不安矣。住
字猶居住一般。因其有所住。而人之七情六欲。皆
足以汩沒其心。此心便不能生。無所住者。不是六
塵之來強拒之。而不使其住。實實心中。原著不得
些子。仍無有可住者。故於無所住處。而生其心也。
但此句一連誦下。不可於無所住作頓。葢不以無
所住後。而始生其心也。不言心之生。而曰生其心
者。正以心本虗靈。原存生生之理。特為情欲所制。
生機漸消故。入於一念不起時。此心有油然而生
者。非他心其心也。人不能使之生。而心自生之。則
知其心者。本然之心也。夫心說到生時。便覺有一
番勃勃意矣。此一句之大旨也。
雲峯又說　上言心下言身者。非反說到外也。身
字即作心字看。如來葢欲廣須菩提之心。而復以
須彌山王之身問之耳。如來設言。有人身如此山
之大。而非真有此大身也。須彌西域山名。為眾山
之長。故曰山王。其身如山王。則大之極矣。而實無
此大身之相。若存此相。大便有限。而佛亦不說之
矣。此段問答。言無所得無有莊嚴。而至於心無所
住。則此心方為廣大。此又是如來開悟須菩提一
則也。
如來於辛丑四月十五日。降壇說法。雲峯譯解大
旨。
如來說　無所住。而生其心。全是心之覺處。生之無
所住者。心中盡是覺處。不應住的走。不得來躲閃。
便在在皆明覺之生心。靈光透出。何生之非其心。
此是說如是住。精意可將如是住三字看出。
如來又說　此句不看住究竟。但看住由來。究竟則
應無所住。由來則生其心。言人若住不住。於在歇
脚處。便能生出一番明覺心來。溥仁說　即雲峯
名。可以此經問須菩提否。
如來旨留阿難行者。再發明此句經義。
阿難尊者說　色聲香味觸法。未有住處。尚無其
所。一經住著。便已各占一所。而不得即行。故其住
之也久。而所住之地。為其紛擾。遂不成其所矣。無
所住者。未嘗不有其所。而不引之。入住即有色聲
香味等項。俱是門外過客。安得投足於不招之所
耶。故經文言。應無所住。是應與不應。俱從自心。招
攬自心。推脫別非他人可以承當。直是其心。自讓
所住。與色聲香味等住。而其心反退處於四絕之
地。從何得生。惟無所住而其心廓然澹然。不留一
物。占其地位。欲培即培。欲植即植。譬如良田無莠。
所承雨露。所滋灌溉。皆是扶生之會。而何有不生
者。故上言兩生心。此單言生其心。足知生處。木是
浩曠。何嘗絕人於生。特患生之未久。又從而絕之。
則此心將不得為其心。其不敗壞於色聲香味等
者。亦幾希矣。
<other>○無為福勝分第十一</other>
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多世尊。但諸
恒河尚多無數。何況其沙。須菩提。我今實言告汝。若
有善男子善女人。以七寶滿爾所恒河沙數三千大
千世界。以用布施。得福多不。須菩提言。甚多世尊。佛
告須菩提。若善男子善女人。於此經中。乃至受持四
句偈等。為他人說。而此福德。勝前福德。
子真說　上言山。此言河。俱是喻說。此段甚言世
界之多。如恒河沙。故如來言之。恒河西域河名。即
在佛說經之處。故即以喻言。如河中之沙。而以一
粒之沙。算一恒河。可為多矣。而須菩提謂如此恒
河。尚無可算故。如來告之說此喻。非是謊言。而實
<pb n="561"/>
可信。見得世間善男子善女人。以此河沙之數七
寶。布施於人。其福德之多。亦猶是也。然不若於此
經中。以四句偈受持而為他人說。其福更多於布
施之福德。前說於此經中。受持乃至四句偈等。此
說於此經中。乃至四句偈等。有別。前兼言經。此單
言偈。見得以四句偈等與人說。其福亦是無限。葢
布施必待七寶而得福。此經與偈。則無論貧富窮
達。隨在可受持解說耳。
<other>○尊重正教分第十二</other>
復次須菩提。隨說是經。乃至四句偈等。當知此處一
切世間天人阿修羅。皆應供養。如佛塔廟。何況有人
盡能受持讀誦。須菩提。當知是人成就最上第一希
有之法。若是經典所在之處。即為有佛。若尊重弟子。
子真說　復次與前微別。葢與如來說法以來。至
此幾復次矣。此段是言受持解說。不論何地。處處
可以說經。故言隨說。若隨地而說此經。與四句偈
等。即有天上之神。世間之人。及八部中阿修羅之
惡類。一切等皆應於此地。生恭敬心。而供養之。如
佛之藏舍利之塔。與現法身之廟所在之處。無不
瞻禮。塔廟葢借言耳。非真有塔廟也。何況有人將
此全經之義。而廣為人解說。其為天人阿修羅所
供養者。更何如也。且不特以四句偈等及全經。隨
地解說。即使此經留於其地。便同如來身歷之地。
未嘗有佛而佛實即在。且不特佛在。并及所持戒
修福。而為人所尊重之弟子。亦無不在矣。
雲峯說　若字作及字解。尊重弟子。竟作諸菩薩
摩訶薩看。上言佛此言及佛之弟子。便見千二百
五十人。皆是可尊重。若如來者。
<other>○如法受持分第十三</other>
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。須菩提。於意云何。
如來有所說法不。須菩提白佛言。世尊。如來無所說。
須菩提。於意云何。三千大千世界所有微塵。是為多
不。須菩提言。甚多世尊。須菩提。諸微塵如來說非微
塵。是名微塵。如來說世界非世界。是名世界。須菩提。
於意云何。可以三十二相見如來不。不也世尊。不可
以三十二相得見如來。何以故。如來說三十二相即
是非相。是名三十二相。須菩提。若有善男子善女人。
以恒河沙等身命布施。若復有人。於此經中乃至受
持四句偈等。為他人說。其福甚多。
子真說　上文如來說經典。如此之妙故。須菩提
因問此經。當以何名。既有經名。何以敬奉。而心持
之。而佛告其經之名。則名為金剛般若波羅蜜。金
剛者。金性純而最堅故。謂金剛般若者。譯作智慧
二字。波羅蜜者。譯作到彼岸三字。言人智慧之性
從無始而具。不著漸染。如金之出土純潔。而無所
夾雜。惟其無所夾雜。則私欲不得相人。何等堅剛。
今人為私欲軀遣。便自柔軟。而失其本真。則智損
而不明。慧削而不悟。以至汩沒本性。不得登岸矣。
惟率其最初之性。而以性中固有之智慧堅持。不
使一毫有虧。則回頭即是彼岸。此為小乘者。說般
若法。若大乘之賢聖。如諸菩薩等。則此般若之性。
本來具足。有何侵損。到底堅剛。其登彼岸。猶入熟
徑。前後不迷。永無退步。登彼岸者。為大乘解。則為
登峯造極。為小乘解。則為出此入彼。所到不同。而
彼岸一也。但疑之者。迷而不知到。畏之者。望而不
能到。是在於勇猛精進者。此經之所以名也。受持
者。當奉行此名。而可得經中之實義。但此名不過
強名之耳。葢以般若。即具於性。有何可名。故佛又
說。非般若波羅蜜也。若一執著其名。則落相矣。惟
旋說而旋非。是以名之為波羅蜜也。言般若即為
<pb n="562"/>
般若之法。而佛又問。於法有所得否者。說此般若
波羅蜜之法也。而須菩提言佛無所說者。正以此
經之名不可執也。故佛又借世界微塵以喻之。言
三千大千世界中之纖微塵埃。何處不有。可謂多
矣。而究竟微塵。不可盡執之以為微塵。猶世界不
可盡執之。以為世界。葢微塵而至於破碎。世界而
至於陸沉。則又何可名之有。
雲峯說　上句形起。下句重世界一邊。說如來至
此。又將三十二相現身說法。三十二相者。只就如
來幻身言之耳。此身雖與眾生不同。而究竟幻身
有盡故。說以身相見如來。而名為相。即便落相。特
強名為相。以見如來耳。三十二相一身相。修廣莊
嚴。容儀端正。二體相。上下量等端肅。三面相。而如
滿月。四頂相。頂如天葢。五髮相。右旋盤曲。一髮不
亂。六耳相。耳垂過肩。七眉相。皎淨如天帝弓。天帝
弓者。中高而兩垂。八眉毫相。眉間有白毫。柔軟若
綿。白若珂雪。九眼相。睫相青紺色。平整若牛王。牛
王者。眼大而左右齊整不偏。十眼睛相。青紺色鮮。
白眶微紅。十一鼻相。豐高而下垂。十二唇相。唇若
丹朱。十三日相。閉若瓠形。開若海口。十四牙相。上
下四十。肉深根固。整齊白若珂雪。十五齒相。四齒
潔白鋒利。十六舌相。廣薄修長。吐垂面輪。至耳髮
際。十七音聲相。聲音朗朗。雖人眾中。遠近共聞。十
八額相。方正隆準。十九肩相。兩肩平正圓滿。二十
臂相。平立雙臂垂過膝。如象王鼻。二十一脇相。兩
肋圍抱。如鹿王腨攝。二十二毛相。皮上每孔生一
毛。青紺色。軟如兜羅。右旋不亂。二十三皮相。金色
肌膚。柔滑不沾泥垢。二十四陰相。藏密不露。二十
五手足相。竝柔軟如綿。二十六足底平滿。足下有
千輪輻文。二十七足指。有雁王文。狀若綺畫。二十
八足趾。坐與趺相稱。趺與距相稱。二十九手足竝
尖圓。修長潔白可愛。三十兩手兩足雙肩一項。竝
圓滿。三十一頷臆周正充滿。三十二腋下竝充實。
子真說　如來之相。雖與眾生不同。而終是幻相。
所以說非相。而強名為相耳。今人具有幻相。而能
空其相。將此身命如恒河沙等。以為布施。可為極
矣。而終不若以此經受持解說。其所得福德。亦復
如布施身命者。正以身命有盡。而經義無窮也。
<other>○離相寂滅分第十四</other>
爾時須菩提。聞說是經。深解義趣。涕淚悲泣。而白佛
言。希有世尊。佛說如是甚深經典。我從昔來。所得慧
眼。未曾得聞如是之經。世尊。若復有人。得聞是經。信
心清淨則生實相。當知是人成就第一希有功德。世
尊。是實相者即是非相。是故如來說明實相。世尊。我
今得聞如是經典。信解受持。不足為難。若當來世。後
五百歲。其有眾生。得聞是經。信解受持。是人即為第
一希有。何以故。此人無我相無人相無眾生相無壽
者相。所以者何。我相即是非相。人相眾生相壽者相。
即是非相。何以故。離一切諸相。即名諸佛。佛告須菩
提。如是如是。若復有人。得聞是經。不驚不怖不畏。當
知是人甚為希有。何以故。須菩提。如來說第一波羅
蜜。即非第一波羅蜜。是名第一波羅蜜。須菩提。忍辱
波羅蜜。如來說非忍辱波羅蜜。是名忍辱波羅蜜。何
以故。須菩提。如我昔為歌利王割截身體。我於爾時。
無我相無人相無眾生相無壽者相。何以故。我於往
昔節節支解時。若有我相人相眾生相壽者相。應生
瞋恨。
子真說　爾時須菩提。聞如來說此經中空義了
徹。不覺涕淚悲泣。感其說中之義趣。而白佛言。自
我從昔日受教以來。所得如來慧眼。未得聞此般
若之經。葢嘆其聞之晚也。若復有人。如我今日所
聞。而亦同得聞此經。信之於心。而萬念皆空。此心
清淨。即以清淨心中。生出實相來。是人即為第一
<pb n="563"/>
等少有之功德矣。
雲峯說　實相二字。是如來實地功夫。若未從實
相處。修持泛言空相。便落寂滅。何處發生。故言實
相。以使人從此實地。生出空相。若未經由此修持。
何處著手。故於空相後反說實相。生者不是生此
實相。葢從實相內生出空相之旨也。上言福德。此
言功德。有別福在。於能修功。則自修福已。至後言
之。正照上希有字說。
子真說　是實相者。不過借以生空相之資。其實
實相不可執著。特強名之為實相耳。而須菩提。又
言。我今得聞此經。賴有如來親承面誨。不足以為
難聞。若當五百歲之後。而此來世眾生。不及見知。
俱是聞知。其得聞此經者。皆能信心。是人實以己
之智慧。即證如來。較之我聞。甚為難得。豈非希有。
何以見其希有之故。此人已是超脫四相。而無人
我眾生壽者之見矣。所以無四相者。何故。葢人我
等相。俱無可名。即無可著。而後之眾生。不及見如
來。但解如來經義。豈不是四相皆空。而即名之為
諸佛中人。不亦可乎。如來直應之曰。如是如是。是
接引後世人意。不但答其言之是也。故如來即言。
若後世復有人。起而能不生驚駭心。不生怖懼心。
不生阻難心。便能勇往精進。悟入法門。豈非希有
之第一等人乎。而又不特不驚怖畏之一等人也。
即如辱之所在人不能忍。而有忍之者。是即入法
之一門。故如來說箇忍辱波羅蜜。忍辱二字最難。
人若有辱。而存此忍心。便與辱字。不能解脫。故說
忍念皆去。辱自消忘。而何有忍辱波羅蜜乎。言此
不過強名之耳。第一波羅蜜即從上希有二字。發
出此一段。總於如是如是內說來。見如來接引後
世。眾生入道之意耳。葢以此經。為萬法宗源。凡所
有經典。皆從此一經會出。是為第一波羅蜜也。但
波羅蜜不可執著。如來所說。不過借此以度人。故
強名之耳。而何可據以為第一波羅蜜哉。且不特
此凡人之最難忍者莫如辱。可見人之於辱。不惟
能忍為難。而忘忍之尤難。何以故。如昔如來為歌
利王割截身體時。可證也。歌利王者。西域國惡王
名。嘗率宮女數十人出獵。晝而酣寢。適如來過此。
而諸宮女見以為神人。羅而拜之。歌利王覺。怒其
為戲。而磔裂之。故如來借此事。以證忍辱。并忍辱
皆忘之意。其言若謂此時節節支解。絕不生四相。
葢以此時若生四相。則瞋恨之心不免。所以無者。
忘其辱并忘其忍也。
須菩提。又念過去於五百世。作忍辱僊人。於爾所世。
無我相無人相無眾生相無壽者相。是故須菩提。菩
薩應離一切相。發阿耨多羅三藐三菩提心。不應住
色生心。不應住聲香味觸法生心。應生無所住心。若
心有住即為非住。是故佛說菩薩心。不應住色布施。
須菩提。菩薩為利益一切眾生故。應如是布施。如來
說一切諸相即是非相。又說一切眾生即非眾生。須
菩提。如來是真語者實語者如語者不誑語者不異
語者。須菩提。如來所得法。此法無實無虗。須菩提。若
菩薩心。住於法而行布施。如人入闇。即無所見。若菩
薩心。不住法而行布施。如人有目。日光明照。見種種
色。須菩提。當來之世。若有善男子善女人。能於此經
受持讀誦。即為如來以佛智慧。悉知是人。悉見是人。
皆得成無量無邊功德。
子真說　故又言我若會得忍辱一法。則於過去
五百歲後。當作忍辱仙人。此如來發念如此。未嘗
實作此仙人也。故說於爾所世。自從今日想到此
世。如同一日。更無別念可岐。所以究竟無有四相。
是故應離一切相。如來說四相皆空。則一切之相
盡。應解脫而離之矣。一切之相離。而生清淨心。此
時心中明覺。得無上之旨。會無上之法。實實發此
<pb n="564"/>
正覺之心。而何有於色聲香味觸法等。住於心乎。
此六塵既無所住。則心已清淨。而所悟皆正覺。若
心中稍有所住。此心終為六塵把持。而何有住止
之處。
雲峯說　此一段上四住字。作住著看。末住字。作
住止看。凡說色聲等。必以色字。單提一句。見得下
五字皆因色相而起故。下文除却聲香等。專以一
色相。說布施耳。
子真說　菩薩於法。應無所住行於布施。布施而
單說色者。凡人之念。只為功德修於目前。福報留
於身後。便是刻刻為自己地步。非普度眾生之大
法願矣。故言不住色布施。不特於六塵中。生此吝
惜眷戀之意。而為有住。即使盡蠲一切不忘求報
福德之心。終著色相。所以說無住相布施也。故菩
薩為普度眾生。而以布施。利濟益物。布施原為人。
而非為己。是應如是也。所以如來又言我今日所
說之經。不論歲久人湮。無有不信從者。益以所言
是真而不偽。實而不虗。適如其心之所言。而不加
毫末。不減分寸。不以虗誑之言。而使人惑。不以異
同之言。而使人疑。則是般若一經。不分世代遠近。
不論人造就淺深。受持解說。俱是明白曉易。正以
所語之如此也。而又言此數語者。即法之所在。此
所說之法。以為實有。而六塵四相。皆空以為虗。而
四果所得。皆有正從。此無實無虗中說出。所以久
而可信也。
雲峯說　虗實二字。合說有味。虗中想出實際。實
中想出虗理。靠不得實。著不得虗。虗實相形。乃成
如來妙法。
子真說　無實無虗之法。如來於此。已經說出要
領。故又言若悟得此法。則是無所住之心。在在皆
然矣。即以布施言。若菩薩此心住於法而行布施。
心為法所拘。便如人入闇中一無所見。若此心不
住於法而行之。則觸處皆通。無有障礙。便如人之
有目。加以日光照之。有何不見。此段言法之所在。
必能空而後能照。甚言執法者之不得法也。故又
言若有善男子女人。能於此經中。受持解說。雖在
當來之世。是人已得聞知。而同見知可成如來證
果。即到如來地位。無論世遠於五百歲。而佛之智
慧。自然遠照。悉知其人。皆得成就不可思議功德。
說無量無邊者。言人能如此。則人人可為如來。世
世見有如來。故說功德之無窮耳。
雲峯說　此問是如是如是以下。通說後世奉持
此經之人。如來反覆申明。終在於無實無虗一句
結穴。後說以要言之。而不說要。言在於何句者。正
是如來不以一句實法。使後人執著也。
<other>○持經功德分第十五</other>
須菩提。若有善男子善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫。以身布施。若
復有人。聞此經典。信心不逆。其福勝彼。何況書寫受
持讀誦。為人解說。須菩提。以要言之。是經有不可思
議不可稱量無邊功德。如來為發大乘者說。為發最
上乘者說。若有人能受持讀誦。廣為人說。如來悉知
是人。悉見是人。皆得成就不可量不可稱無有邊不
可思議功德。
子真說　佛又言若後世有人。於一日之內。初日
中日後日三時間。以身命布施。而如恒河沙之多。
且歷百千萬億劫之久。其布施之功極矣。終不若
信心。於此經之功尤大也。初日早時也。中日午時
也。後日晚時也。日有六時。舉此以槩終日耳。恒河
沙之多。百千萬億劫之久。俱是借言。非真有此等
身命也。身命人所重者。以身命布施。甚言七寶之
珍。不若身命之重。而并捐之。其布施何等大願。不
<pb n="565"/>
是如來教人撇却身命也。釋氏於此段。最多饒舌。
須訂明之。言以此等身命布施。有人能以其心信
實。此經而無違逆。則其福自勝於彼之布施者。夫
以一心信之。尚屬己修之功。何況書寫傳布。受持
讀誦。為人解說。則不惟自度。廣以度人。其所成就
者。寧有量乎。故又言此經後人得力如此。而究之
說經之要。原自無多。不過於空相。空法無所住之
旨而已。故是經有不可思維而議論。亦不可稱算
而度量。實實其中有無限量。無邊際之功德。其要
不在多言。然此經中之要。如來原為大乘最上乘
者而說。大乘最上乘之人。要皆不落法相者也。故
又言能以此經。後世有人。受持讀誦以自覺。廣為
人說以覺人。便是如來真心相印。雖在如來五百
歲後。而如來早已於慧覺中。悉知悉見之。其心合
一。故必其決然成就此不可思量無量無邊之功
德。正以受持讀誦。為人解說之功。更大於今日說
法功也。
雲峯說　大乘者。諸菩薩是也。最上乘者。佛如來
是也。為大乘說者。說此六塵四相之應空而入於
法也。為最上乘說者。說此空相之心。皆歸於空。而
并無所謂法也。第一句是引眾生。而證入諸菩薩。
第二句是引諸菩薩。而證入於佛如來也。此正是
以要言之之意。而絕不說要言。是何言者。正是如
來欲度人。而不留一度人梯子處。世間只有上乘
之人。入聖至易。惟有中材之人。超凡最難。故如來
於此段。往往從第一等佛菩薩。直說到學。為佛菩
薩者。亦是成就中材處。而不使其恍惚無所據。故
實實以成就。直造如來地步告之耳。
雲峯又說　乘即車乘。取通遠之義。乘有大小上
中下之分。其乘則一乘。有輪始可轉行。故以法為
法輪。有法而不能流通。猶之有乘而不用以行遠。
所以諸經皆謂之大乘者。正取義於法輪轉通之
意也。此乘字又別有解。夫乘車也乘一。而乘車者
之人不同。所以有上中下之分。若舍此三種人。便
如徒步者之難。以行遠矣。故人得居乘中。當思堅
其輪輻。不使有折轅覆轍之虞。則居是乘者。不論
上中下人。皆可以負重致遠。人若棄其乘而不居。
又自甘於徒步。及至車乘朽脫。雖欲乘之不可得
矣。但此中何以分上中下。上乘者不勞餘力。而即
可通達。中乘則必加鞭策。而後能馳驅。若下乘則
又如駑馬。而駕敗車。稍不加防。即有前車之戒。所
以雖曰乘。而幾幾乎非乘矣。此上中下乘之大略
解也。至於最上乘。則又有解。葢最上乘。即從上乘
而得超乎。其最猶如車之輪轅堅固。而更駕以良
驥。所謂不加鞭䇿。萬里可通。此真造父之車。世希
御者。是又最上乘之大略解也。若下者造而及中。
中者造而及上。上者出乎最上。則猶之竝車而行。
努力者在前。弛鞭者在後。豈嘗限人以上中下哉。
如是人等。即為荷擔如來阿耨多羅三藐三菩提。何
以故。須菩提。若樂小法者。著我見人見眾生見壽者
見。即於此經。不能聽受讀誦。為人解說。須菩提。在在
處處。若有此經。一切世間天人阿修羅所應供養。當
知此處即為是塔。皆應恭敬作禮圍繞。以諸華香而
散其處。
子真說　如是等指上受持等而言。言人能若此。
即是能荷擔之人。背負曰荷。肩挑曰擔。言此人是
能身任如來阿耨多羅三藐三菩提之責者。其人
之成就何如乎。何以見其荷擔之故。若人已是大
乘最上乘之人。而非樂小法者。葢能荷擔必是四
相皆空。而并空無相。若人所好樂。不脫於小法。面
沾沾章句之末。即為著四相矣。豈得有如是之大
功德乎。故知以此經自覺覺人者。終不樂小法也。
此又反言明大乘最上乘之旨。在在處處。隨在有
<pb n="566"/>
是經也。言有是經之所。則天人阿修羅。便於此處
恭敬圍繞。如佛之塔。正以經在。即若如來親在也。
所以天上人間無不敬奉。以華香而散其處耳。言
散華香者。非必實有華香。不過極言恭敬之念。一
物且然。他可知也。
雲峯說　荷擔而上加即為二字。便知其人不可
多得者。向解荷擔。只說背負肩任。特釋字義耳。若
說二字之旨。直是如來欲以正覺之性。付托其人。
而一任其荷擔矣。但既經荷擔。便脫不得肩。必待
更有能荷擔者而與之。此如來以後所以有五祖
之傳流也。
<other>○能淨業障分第十六</other>
復次須菩提。若善男子善女人。受持讀誦此經。若為
人輕賤。是人先世罪業應墮惡道。以今世人輕賤故。
先世罪業即為消滅。當得阿耨多羅三藐三菩提。須
菩提。我念過去無量阿僧祇劫。於然燈佛前。得值八
百四千萬億那由他諸佛。悉皆供養承事。無空過者。
若復有人。於後末世。能受持讀誦此經。所得功德。於
我所供養諸佛功德。百分不及一。千萬億分乃至算
數譬喻所不能及。須菩提。若善男子善女人。於後末
世。有受持讀誦此經。所得功德。我若具說者。或有人
聞。心即狂亂。狐疑不信。須菩提。當知是經義不可思
議。果報亦不可思議。
雲峯說　此一段又為下乘者說法。葢從四果起。
至此直說。到有罪惡之人。已是無可醒悟。而能一
旦得醒悟。受持此經。亦可消其愆。而釋其過。此又
為下乘。開一自新之法門也。從前不說果報。而此
段說出。單為下乘人。開其感動奮發之機耳。
子真說　先世二字。不可專作前世看。如來說經。
仍不曾說得玄空。此直是昨非今是話頭。切不可
以前世後世渺茫難信者。為庸愚藉口。反失經義。
故言若有人於前日作此罪惡。自然應墮惡道矣。
猶如人從前作惡。無可躲避刑罰。一旦改過自新。
從於善道。即為善道中人。若人之目之者。尚以為
惡道中人。而輕賤之。其實人雖輕賤。若人先前罪
業。固以氷消而熄滅矣。此段舊說。多引證宿世今
生事以講。亦是不必。葢其人能悔悟。則前者盡除
其惡。來者日進於善。即當得如來之正覺矣。故又
言我念此身過去以後。人當歷無量阿僧祗劫。阿
僧祗者。譯作無數二字。言人無有如來化導之。則
沉淪於無量無數之劫者多矣。然有此經在。可以
救之。但如來此經。其實於然燈佛前。得相值百千
萬萬之佛。悉皆敬奉承事之。故得與之參究宗旨。
而無一人空過。不與說明此經義者。那由他三字。
譯作萬萬二字解。言此時之佛。實有千千萬萬耳。
葢此時有如此諸佛。而如來不肯一人放過。箇箇
與之參究此經。而得經中之奧。若來世有人。能於
此經。受持讀誦。雖目中不見有諸佛。而其受持讀
誦之功德。與我昔日供養諸佛之功德。直是百不
及千。千不及萬。葢言我所得者百分。而彼得一分。
勝於我之百分。我得千分。而彼得百分。勝於我之
千分。正言我所得有諸佛在似易。彼不見如來在。
而單信此經較難故。言乃至算數譬喻所不能及
者。甚言其功德之大。以欣動下乘之人。然是經也。
如來未嘗具說。而反使人惑。具字作詳字解。
雲峯說　如來何以不具說。葢以此經俱是對上
乘言。而撮其要者。一句中可該萬法之旨。故上說
以要言之也。若下乘之人。即以要言告之。全然不
覺。而欲變其說辭。約者反煩。要者反多。此於前說。
又加詳晰。如來非不欲如此。其如一經具說。而下
乘之人。便謂如來與上乘說者。又與下乘不同。則
將疑如來說之。不一其心因即於狂亂矣。何以見
其狂亂。葢如來之經。不過真空之理。末世不明其
<pb n="567"/>
理。遂有假托。如來之人偽造經典。以贗亂真。庸愚
反為所惑。而心即於狂亂。以致如來之經。反生狐
疑。而不信之。此如來於說經時。直料到末世必有
此人。必有此事。所以不欲具說耳。
雲峯又說　此處果字。增一報字。比前四果果字。
不同前說得深。此說得淺。前果自證自果後。則以
果得報。果得報限矣。此段全要發出下愚。自新求
善。而又恐其為善。不卒以至於狂亂狐疑。故終以
果報結之。是如來引導庸愚之一片婆心也。
<other>○究竟無我分第十七</other>
爾時須菩提白佛言。世尊。善男子善女人。發阿耨多
羅三藐三菩提心。云何應住。云何降伏其心。佛告須
菩提。善男子善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相人相眾生相壽者相。即非菩薩。所以者何。須菩
提。實無有法。發阿耨多羅三藐三菩提心者。須菩提。
於意云何。如來於然燈佛所。有法得阿耨多羅三藐
三菩提不。不也世尊。如我解佛所說義。佛於然燈佛
所。無有法得阿耨多羅三藐三菩提。佛言如是如是。
須菩提。實無有法。如來得阿耨多羅三藐三菩提。須
菩提。若有法如來得阿耨多羅三藐三菩提者。然燈
佛即不與我受記。汝於來世。當得作佛。號釋迦牟尼。
以實無有法得阿耨多羅三藐三菩提。是故然燈佛
與我受記。作是言。汝於來世。當得作佛號釋迦牟尼。
子真說　上言功德不可思議如此故。須菩提覆
思前之所問。應住降伏之說。亦不可思議故。又舉
所以住。所以降伏者。是善男子女人。發此菩提心
而得之究竟。何以有此住與降伏之心也。此一問
是須菩提因不可思議。而又申明無我之旨。故佛
言凡此發菩提心者。俱是有佛性。自能返照。而生
如是之菩提心。原非佛之可教以發出者。故如來
化度一切眾生。至於化度一切眾生成佛已。則是
眾生箇箇皆佛。如來心中。何甞存此眾生為我之
化度。故曰無有一眾生實滅度也。解佛所說義。義
字是指上實無有法義。故又言實無所得正覺心。
得後則忘其得。并忘其法矣。故又言昔在然燈佛
所受記時。若謂我既得法。為來世化度眾生之人。
此時受記師。即不以我為當得作佛。而有當得作
佛之名號。釋迦二字。譯作能仁二字。言能以至仁
之心。而普度一切。牟尼者。譯作圓通解。言有此普
度一切之心。而能圓通四大。無所不徧。毫無窒礙
也。此是當日命名之意如此。故如來又言。我惟不
存得法心。所以受記時。師曾作是當得作佛之言。
而以釋迦牟尼名之。
雲峯說　化度在如來生如是心。在眾生不自生
如是之心。如來安從化度之。夫至於化度已。則消
融人我。在在皆佛。何有化度之心可留。故又言。菩
薩欲化度人。尚有我人四相。即非菩薩地位。葢以
如來之心。空諸所有。毫無染著。不以所得之法。存
一得法心。故能證此無上正等正覺之心也。如來
既言法無所得。即以己之所得。於然燈佛者。復問
須菩提欲使己得之法。亦不留法相。故問昔在師
所。於法有所得否。須菩提直見以為實無。所得正
悟。如來之得法。得之於心。不執師之法。以為有得。
故佛言如是如是。不但稱其言之是。而謂我之所
得真在心。而不著於師之說耳。此皆是無我之意。
言以心得而得成佛。不假師說。方為真得悟入。於
得無所得。乃稱如來之義。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說一切法皆是佛法。
<pb n="568"/>
須菩提。所言一切法者。即非一切法。是故名一切法。
須菩提。譬如人身長大。須菩提言。世尊。如來說人身
長大即為非大身是名大身。須菩提。菩薩亦如是。若
作是言。我當滅度無量眾生。即不名菩薩。何以故。須
菩提。實無有法。名為菩薩。是故佛說一切法。無我無
人無眾生無壽者。須菩提。若菩薩作是言。我當莊嚴
佛土。是不名菩薩。何以故。如來說莊嚴佛土者。即非
莊嚴。是名莊嚴。須菩提。若菩薩通達無我法者。如來
說名真是菩薩。
子真說　何以見其無所得之故。葢如來能了徹
一切之法。而得無所得故。即於空諸法。而悟如如
之義。
雲峯說　諸法如義。是如來說經要旨。言即此諸
法千條萬緒。而其一貫之旨。總歸於如如二字。如
則無不如。如如則無所為如。故言如義而不言如
法。如如中著不得法相也。如來者。以其無所不如。
而能靜中生。照虗中起。白若鏡之懸內。無毫髮障
礙。憑物之來。適如其來。以應之影。過不留。仍存虗
體。故無有來有不來。而來亦無有。如有不如也。言
諸法而同歸於如義。正是百川之流。銷歸大海。不
見增益。無不容納。此可以悟如義之所包者廣。又
何有一法之可獨名乎。
子真說　如義若此。而復有人言。如來必有所得
正覺。而後名如來者。是不知如來之實無有得也。
何以見其無有得之故。葢以得之於真性者。性本
無法故。其中據以為實。則全無＆CB17844;藉。見以為虗。則
觸處圓通。無實無虗。法安所施。故又言。天下之可
恃者。皆法也。法至一切。則無論大小矣。然此一切
法者。即之則非。體之自實。雖有一切法。彚於一法。
而一法之法。原無有法。故雖云一切法不過虗名
之耳。亦何可執乎。故又言。人身之長大。以喻一切
法之多。然此性不明覺。雖有長大之身。終為虗[殼-一]。
亦何所用。以喻雖有一切之法。而不能得之於心。
則一切法。總屬成法。依樣葫蘆。何嘗自我本性中。
獨得之真諦。所以須菩提直言如來所說人身長
大者。不過虗名之耳。長大之身。安足據乎。
雲峯說　自如是以下。至諸法如義句。前後照應。
而此段所喻。是承上起下之詞。
子真說　上言無有滅度法。豈惟如來無之。即菩
薩亦如是矣。葢以菩薩通乎佛性。所差一間。若使
菩薩作是言。謂我當化度無量之眾生。便是執於
化度之法。而不可名之為菩薩矣。夫迷者眾生。悟
者是菩薩。以眾生待人。以菩薩自待。即是人我相
矣。焉有菩薩地位。而尚存四相者。故又言。佛無人
我眾生壽者相也。言佛則菩薩之不落於化度法
可知。故如來又言。菩薩既不存化度心。則心中清
淨可知。然使菩薩有心而求清淨。此心即為清淨
所拘矣。所以菩薩不作是言。以為我已莊嚴佛土。
葢此心已至於莊嚴。便已脫却莊嚴形跡。特無以
名之。而強名之為莊嚴。其實何所為莊嚴乎。故又
言。若菩薩於化度法莊嚴法。俱已空相。則知此身
非身。此法非法而已。通達於無我法矣。是真名之
為菩薩也。
雲峯說　一切法而獨提布施法。言為眾生說一
切法。而單提化度法。言為菩薩說也。上言六塵。而
單說色相。以聲香等從色起也。此言四相。而獨說
無我法。以人眾生壽者。皆從我而起也。說無我法。
而謂之通達者。通於此而達乎彼也。彼此無礙。便
是一箇正覺心。何所容其為法乎。此處說無我。不
言心而言法者。是如來指點菩薩空法處。不是說
盡無法。而又留一箇無我法。使後人存疑也。
<other>○一體同觀分第十八</other>
須菩提。於意云何。如來有肉眼不。如是世尊。如來有
<pb n="569"/>
肉眼。須菩提。於意云何。如來有天眼不。如是世尊。如
來有天眼。須菩提。於意去何。如來有慧眼不。如是世
尊。如來有慧眼。須菩提。於意云何。如來有法眼不。如
是世尊。如來有法眼。須菩提。於意云何。如來有佛眼
不。如是世尊。如來有佛眼。
子真說　上文言無我。而此又以五眼問者。正是
如來不作寂滅之說也。葢眼亦我身中一官。無我
身便應空眼相。不知無我相者。無我身之累。而非
并身無之也。此身之累盡忘。而我之慧性。便從眼
光透出。所以有此五眼。如來之問五眼。一步說深
一步。須菩提之答五眼。一步見高一步。俱是針針
相對處。肉眼者。色身之眼。人有色身。即具此眼。而
或有瞽眇之不同。有明昧之各別。至於具有眼光。
而一見正一見邪者。此肉眼之所以相遠也。凡人
與如來同此眼。而如來有之。便能從此眼。得證上
果。則謂如來之肉眼可也。天眼者。言眼界甚大。而
能普見一切眾生。無所不入其眼也。善惡邪正。若
登高視下。纖毫畢見。此從肉眼。證果後得之也。慧
眼者。眼光甚明。能使一切眾生前後世事慧光一
照。九種盡皆明白。而無可廋麗。此從天眼中看出。
正是見之大者。見之明也。法眼者。所視一規於法。
而見正不見邪見。善不見惡。是以我之大。且明處
見為萬善同歸之意也。佛眼者。見天下眾生。皆可
成佛。而并無善惡之分。正是開眼憫眾生。合眼盡
法界。而無所不入其眼也。此五眼之大略也。
雲峯說　五眼是一眼。分言之有淺深。合言之無
高下。如來有五眼。凡人亦有五眼。其中分別處。只
從肉眼而始。若以後四眼說來。此解尚有未盡。可
再解之。肉眼者。有色身即有是眼也。身之肉眼為
一官。而惟眼與心相通。故心之邪正。獨形於目。目
之所視。心每為其所引。若心不處於虗。而眼著於
相矣。故謂肉眼。然如來之肉眼。能見己身生滅。則
與凡眼不同。特此眼自有身後得之。與身生滅。所
以不可為據耳。但如來以一眼。見己之生從此來。
滅從此去。無所昏瞇。所以必從肉眼入門也。天眼
者。借天以言大。且高且遠耳。人以眼望天。而不
能窮天之際。天以眼視人。而能悉人之微。以其大
也。大則無所不遍。高則無所不燭。遠則無所不及。
如來能具此眼。便能遍滿十方界。而能以一眼通
之。此謂之天眼。慧眼者。其明足以燭幽察微晰及
毫末。如來以三世之慧光。具於眼中。不徒見一己
之生滅去來。而能見眾生之種種色相。如日月之
明容。光必照故。謂之慧眼。法眼者。眼之所見。一合
於法。而使非法之事。不得再迷。故如來曾以法眼。
看出阿修羅之假道亂真。能使之反魔入正。是皆
法眼所得也。佛眼者。以其眼之所見無在非佛故。
於一切眾生。能以大慈悲心。發之於眼。而使眾生
無不成佛。佛眼一見。頓成菩提。所謂開眼即是度
世也。
須菩提。於意云何。如恒河中所有沙。佛說是沙不。如
是世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數佛世
界如是寧為多不。甚多世尊。佛告須菩提。爾所國土
中。所有眾生。若干種心。如來悉知。何以故。如來說諸
心。皆為非心。是名為心。所以者何。須菩提。過去心不
可得。現在心不可得。未來心不可得。
子真說　上言五眼具足。便可悉見人心。而非心
亦無不見。故於五眼後。說出三種心。以見非心之
無不可見耳。恒河沙一段。從沙說河。從一河沙說。
河數如沙之數。反覆轉曲。總是說到佛世界之多
耳。言有一世界。必有一佛居之。而世界之多。與佛
之多。直與恒河沙。及如沙之恒河之多。則是滿世
界皆佛。故謂之佛世界也。佛世界者。世界皆佛所
<pb n="570"/>
主持。有一世界。即有一佛主持之分。而至於諸世
界。則主持者。亦有諸佛。葢言世界中在在處處。皆
有佛也。看下爾所國土中句。則知分世界而化度
之說是已。夫有世界即有國土。有國土即有人。有
人即有若干心。人心而有種心。便知其心一而其
種不一。所以說若干二字。如來以五眼之明。悉知
之者。正以若干心。雖自不同其實。直謂之非心而
已。葢以諸心皆屬後起。絕非清淨本來。何以為心。
其非心之故何在。葢以人心只有三項。過去現在
未來是也。三者俱不可必得。而人心不免涉之。如
來特於此處。見其非心。正是五眼具足是也。
雲峯說　過去現在未來。不必作前世今世後世
看。即以一事一言論如出口。便是過去。方言便是
現在。未言便是未來。總在一時。說不分前後。此三
句經極有意味。前言若干心。此止說三種心者。見
非心不外於三種耳。過去心者。此事已過。此心尚
留。便多眷戀顧惜之意。所以此心一留。則終身迷
惑。現在心者。即如富貴貧賤。各有其位。不得越位
而求。人惟看不破目前之所處。而以為我所在者。
當久於此也。則眷戀之心出矣。又以為我所在者。
特暫於此也。厭常之心又出矣。故現在而不自知
其為現也。未來者。此境不在目前。而設一或然之
想。此境尚在後日。而設一預期之思。便多患得患
失之心。未來而果得。來則開僥倖之竇。未來而終
不得。來又開怨尤之門。如來說三箇不可得。不是
婉轉商量。直是斬釘嚼鐵語。所以破眾生之非心
者。亦甚決矣。
雲峯又說　現在心原不脫日用飲食事。但有此
心而又生不自在者何故。葢緣人於現在處。每多
不自足。便不能自在矣。如來說現在心。原說人不
肯。以現在自求。而反去現求賖。則知過去未來。俱
從現在處。發出賖想矣。譬如身處於此。此即現在。
而尚以此為未足。更追及於前。計想於後。而并現
在者不可得矣。此又以現在心。生出過去未來心
之大略也。得字亦有解。此處說得。皆是必不可得。
而強求得者。猶儒家言得之有命。求無益於得之
說也。
<other>○法界通化分第十九</other>
須菩提。於意云何。若有人滿三千大千世界七寶。以
用布施。是人以是因緣。得福多不。如是世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
子真說　上言非心不可得如此。則是福德者。我
性中所固有。自可以不求而得。如來亦以無所得
言之。非謂福德本無也。福德在性。則不求而得。福
德在布施。則得而還歸於無得。此又如來深一層
義。故問須菩提以為如是布施而得福德。其中因
緣。得少得多。似有分寸。是布施多。得福德亦多。則
福德隨布施而轉矣。何關於性。故說一實字。夫福
在德性則虗。在布施則實。實則其中因緣。便可限
量。而福德之多。亦有限量。故如來說一無字。以見
福德之多。不過從我之說而起見。非真有多之形
跡耳。
雲峯說　有則實。無則虗。福德不是外來之物。何
故說到因緣。葢以福德原有種子。便是因緣。因者
仍其舊也。凡事必有因。而後緣之以起。但因中亦
有兩端。因其善者即緣善而起。因其惡者亦緣惡
而萌。此處只說善因緣正以福德性本善也。善本
性生。何有惡之夾雜。特借布施一端。以為修善之
基。非以布施較多論少。而隨布施。隨與福德也。福
德尚不可得。而欲得非心可乎。結句處當著眼看。
<other>○離色離相分第二十</other>
須菩提。於意云何。佛可以具足色身見不。不也世尊。
<pb n="571"/>
如來不應以具足色身見。何以故。如來說具足色身
即非具足色身。是名具足色身。須菩提。於意云何。如
來可以具足諸相見不。不也世尊。如來不應以具足
諸相見。何以故。如來說諸相具足即非具足。是名諸
相具足。
子真說　上言福德既無。則性本虗。而色身斷不
可著相矣。色身者。肉身也。具足者。五體無有欠缺
也。佛有五體。眾生亦有五體。是言佛身即以該眾
生之身。今且不言佛之具足相試。即以眾生之具
足者證之。則知眾生而能有具足相者。皆佛也。故
言佛可以無所欠缺之肉身相見否。言有是相則
見之者。必生歡喜心而究竟。此身不離肉身。仍歸
烏有此身滅。而此性長存。因知色身原不可恃。故
說即非具足色身。特因其有形。以強名之耳。故又
言。如我今日之身。有三十二相是。所謂具足諸相
也。見之者誰不生瞻仰心。特以我之具足諸相。不
外肉身。亦有盡時。何可執著。故雖說有三十二相
具足之相。實則非有也。特強名之耳。此兩段言具
足相之別也。
雲峯說　相到具足。是為完人。然貌足而性不全。
即非踐形之人。與官之不全者何異。如來說出眾
生色相之不可恃隨言已。三十二相之亦無足據。
其大旨之歸於無相。而并歸於無法可知。故下文
即以無法申明之。
阿難尊者言　此段竟將佛字推到眾生具足相
看。以見相之自眾生。及諸菩薩摩訶薩。直到如來。
皆是肉身不可恃。以結無相之旨。此論雖講中先
有。當再記之。
<other>○非說所說分第二十一</other>
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者無法可說。是名說法。爾時
慧命須菩提白佛言。世尊。頗有眾生於未來世。聞說
是法。生信心不。佛言須菩提。彼非眾生。非不眾生。何
以故。須菩提。眾生眾生者。如來說非眾生。是名眾生。
子真說　上言無相。此言無法。葢以法相相因故
必相空。而法亦皆空。如來所以言勿謂我未說法
之前。先設一念。謂我今將說法。若使我於說法前。
先有是念。便是我為法拘。即人之聞我法者。亦莫
先設一聞法念。謂如來將有所說法。而我今得聞
也。若使其人設是念。即為不知佛之人。何能解佛
所說之義。謂之謗佛者。以其不明說經大旨。而徒
惑於章句之末。
雲峯說　上念字是如來說自己之念。下念字是
說眾生之念。此一問。又為徒恃章句。以誦讀解說
者言也。
子真說　如來既言說法者。與聞法者。皆無法可
恃。則將來之世。何所為據。而使人信從。故須菩提
所以復問也。言須菩提而加慧命二字。見得須菩
提此時己通慧命矣。
雲峯說　慧命即慧性也。性中本自有慧。而此慧
從性命中來。不緣後起。即命即慧。不可分作兩項。
正以命非慧。無由見性。慧非命無以明心。所以慧
命合一也。若單言慧。則涉於後起。而非先覺。惟慧
涵性中。而與生俱生。不與滅俱滅者。所性故也。時
須菩提已得正覺故。以此名之耳。
子真說　此時須菩提又問如來。此來世眾生。既
無法可說。亦無法可聞。其能信如來者。可有其人
否。如來謂此眾生。皆有佛性。不可以眾生名之。亦
不可以非眾生名之。蓋眾生之所以為眾生者。特
以未證佛果。未登彼岸故。強以眾生名之。其實眾
生不可限量。而何槩以眾生目之乎。
雲峯說　非眾生非不眾生。是如來點化眾生處。
<pb n="572"/>
卵胎濕化諸種。或有變化。而脫其凡胎者。一脫其
凡。便是登岸。故說非眾生。則猶有眾生之跡。說非
不眾生。則并忘眾生之名矣。故下文不說眾生。而
直言菩提心也。
<other>○無法可得分第二十二</other>
須菩提白佛言。世尊。佛得阿耨多羅三藐三菩提。為
無所得耶。佛言如是如是。須菩提。我於阿耨多羅三
藐三菩提。乃至無有少法可得。名名阿耨多羅三藐
三菩提。
子真說　此段見如來於正覺之性。一歸於空。毫
不留一。得使後世藉此。以為如來之正覺。有異乎
人。故須菩提以正覺之性實無所得。如來直是其
言以為正覺之性。不從法得。無論萬法銷融。即使
其中稍有幾微之法可留。便非真覺性矣。
雲峯說　此段只重無有少法可得一句。見如來
不留一法。乃通萬法。法在外。覺在心。若以外法而
覺我心。則有覺有不覺。故曰無有少法可得。
<other>○淨心行善分第二十三</other>
復次須菩提。是法平等。無有高下。是名阿耨多羅三
藐三菩提。以無我無人無眾生無壽者。修一切善法。
即得阿耨多羅三藐三菩提。須菩提。所言善法者。如
來說即非善法。是名善法。
子真說　上言無法可說。此復言善法。正以見法
之同歸。而無所高下。故又說出善法一段。如來言
此法之所以無可說者。以為其法甚平而不偏。且
相等而無差別故。於其中無有高下之不同。正以
此無上正等正覺之心生而同具也。
雲峯說　平等二字有別乎。則一槩皆然。等則便
有差別。就如如來與須菩提諸菩薩等。俱是佛地
位中人。但此中何以各分名色。可見平之中有等
也。若說到等而上之。則諸菩薩便與如來同此覺
性。說到等而下之。則諸眾生亦與如來同具此覺
性。此平等中。無有高下之說也。平等二字有另解。
此二句仍只說法。未甞說人。但法隨人而分高下。
其實平等二字。即是儒家中庸二字。葢言此法原
無奇異而甚平。亦無分類而有等。正使後世若智
若愚。共聞共見。乃不至以異端左道。壞此平等之
法也。此解專講平等二字。而下句自明矣。
子真說　惟此覺性。人人同具。則先覺者正當覺
其後覺。而何有人我四相可存。故曰。無四相也。葢
無相則所為法者。皆覺性之善。直謂之善法可也。
法無所為善。因性而善。若執定如來說法。又著善
法。便落法相。故曰即非善法。但虗名之耳。
雲峯說　善法說到覺性中之善。則善仍不在法
上說矣。
<other>○福智無比分第二十四</other>
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦。為他人說。於前福德。百分
不及一。百千萬億分。乃至算數譬喻。所不能及。
子真說　因言善法。又推到布施。因說布施。又歸
到受持解說。是從善法。連絡下來。如來又言。若世
界中人。有能以須彌山王大之七寶。集聚一處。以
行布施。可謂多矣。而終不若受持解說之福德勝。
於此布施者。皆因其法之善故也。故言。百分不及
一。百千萬億分而至於算數譬喻亦有所不能及
者。總以明其善法耳。
雲峯說　前言布施而以恒河沙喻。此言布施而
以須彌山喻。前言其多。此言其大。聚者聚天下之
七寶於一處。而不分人我之物也。此段經義似言
之。又言。其實貫串善法二字說來。可見如來說經
之義。自是法平等句起。至即非凡夫一段。俱因無
法可說。生出善法一番問答。是凡夫句以下。則又
<pb n="573"/>
以無相可說。生出一合相一番問答矣。
<other>○化無所化分第二十五</other>
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說有我者。即非有我。而凡夫之人。以為有我。
須菩提。凡夫者。如來說即非凡夫。是名凡夫。
子直說　上言經義之妙如此。則是如來以此經。
度人多矣。而如來又言。莫謂今日說經時。設一念
以為我之說經。單為我欲度後世眾生也。若使作
是念。謂以此度眾生。則法雖善。而已存一我相。葢
有我而說經。有我說經。而以經度人。是以佛自待
以眾生。待人何所為度。故設一無我之問。以使後
世之受持解說者。皆當無我也。為人解說。而存有
我。即凡夫矣。葢凡人之心。原思度人而解說。特自
謂此經者非我不能誦。非我不能解。即不是如來
說經之心。非凡夫而何。言貪著其事。正謂貪著度
人之事也。然言凡夫。則必有與凡夫相對者。而有
我之相又生。故曰凡夫者特強名之耳。非真有凡
夫也。
雲峯說　凡夫不是愚人一種。以其未能超凡入
聖。謂之凡夫。看淺不得。如來段段。要人持誦解說。
反以凡夫。目後世之人。寧有是理。特以度世人。於
既度之後。更無有度世名色留於心中。此正如來
望後人。不作凡夫度世想。即是入聖地位矣。此段
是如來借己。以喻後人處。不可作落空話頭。
<other>○法身非相分第二十六</other>
須菩提。於意云何。可以三十二相觀如來不。須菩提
言如是如是。以三十二相觀如來。佛言須菩提。若以
三十二相觀如來者。轉輪聖王即是如來。須菩提白
佛言。世尊。如我解佛所說義。不應以三十二相觀如
來。爾時世尊。而說偈曰。
若以色見我。以音聲求我。是人行邪道。不能見如來。
雲峯說　此段又以色相。反覆申明。總是啟發須
菩提。悟到一合相處。前言三十二相不可得見矣。
此復問可以得見者。正是如來要須菩提認清不
可以色相見如來意故。須菩提言。如是如是。是迎
如來之機。以見不同於轉輪聖王也。轉輪即法輪
也。有此法輪。而無人轉之。不知輪之可致遠。故其
功在於能轉之者。轉輪聖王。亦具如來之相。更能
以如來之法。化行一國。其實未嘗以因有此相。而
行如來之法。若謂以其具相而得行其法。聖王與
如來何異。故曰即是如來。非真同如來也。因說四
句偈。以明之見得。色與音聲。俱落於相而不可著。
何可以此欲見欲聞乎。若僅以此色而求見。以此
音聲而求聞。便失如來真空無相之旨。悞入於邪
道。而行之者。皆非正宗。安能得見如來真面目乎。
此段是經中一結穴處。要之無我相四句。俱於四
句剖明。而後之四句偈。亦於此關照者。
雲峯又說　前說見如來。是如來令須菩提一眼
覷定意。此說觀如來。是如來令須菩提一心會著
意。前說在外。後說在內。此二字之不同解也。
<other>○無斷無滅分第二十七</other>
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
子真說　此段問答。只重斷滅相三字。如來既具
此相。而不以一相自存。所以無處不具足耳。故說
不以具足相得正覺心。葢正覺之心。不倚於相。而
特借相之具足。以證此心見。有是心者。其相未有。
<pb n="574"/>
不具足究竟三藐三菩提心。何有於相乎。故復說
斷滅相以證之。其實斷滅相。亦不可得而名也。
雲峯說　斷滅相不是斬根絕蒂之意。若斷而實
連。若滅而實生。此從不留一法相。繪出一段真空
光景。若終於斷滅。而無一法可傳。豈是如來引導
之意。
雲峯又說　人但知釋氏說法空虗。豈知如來言
真空無相。實實從實地功夫。做到絕頂。方得真空
無相。即如不斷滅三字。是如來引人於大路。使人
各正覺性。假令此法有斷絕滅熄時。豈能令人信
受而奉持。惟不斷絕則法自與天地同終始。天地
旋轉從無歇息。此法之不斷滅。亦復如是。如來說
法。到此真有懸針度影之喻矣。
<other>○不受不貪分第二十八</other>
須菩提。若菩薩以滿恒河沙等世界七寶。持用布施。
若復有人知一切法無我得成於忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
雲峯說　此段內要著眼無我得成於忍句。受福
德作福德。各有分別。受字對上布施二字。以其所
施。得其所受。作字又對上受字。因其所受。見其所
作。此處又借布施一段說。出得成於忍不重布施。
如來言以此布施。不若其成於忍者之受福德尤
勝。葢以忍者成道之入門訣。無我之念。成於自然。
勉強之功。能忍居多。人惟不能忍。便不能有成。不
知無我之心。所以得證菩提者。皆自忍而成也。故
謂之一切法無我。得成於忍此句。當作一句讀。前
言布施屬之眾生。此又屬之菩薩。非謂菩薩。去布
施正從此。印證菩提心耳。
子真說　何以故言。所得之故。何以勝於前也。葢
以得之者。我所固有。不假外來。非因一施而一受
故。言菩薩不受福德故也。不受者。非云與之却而
不受。我所自有非人授之。何處可容其受。故謂之
不受也。
雲峯說　與我却而不受者。外物也。受之而不容
受者。己性也。福德是性。非有損益。從何而受。故又
言。菩薩之所作福德。不應貪著。福德自作之自受
之。其實若以此據為我有。求多於福德。則貪矣。貪
則未有不著於相者。其故皆緣欲受之心而起故。
菩薩之所以不受也。貪著二字。又不同貪嗔癡解。
此貪字是向證上果者。言須領會。上皆以無為而
有差別。則知有為處亦是貪。即著於有為矣。可以
此參之方得入細。
<other>○威儀寂靜分第二十九</other>
須菩提。若有人言如來。若來若去。若坐若臥。是人不
解我所說義。何以故。如來者無所從來。亦無所去。故
名如來。
子真說　上言不可貪著。則是法相者。尤不可著。
故如來言。我之於世。不可以來去坐臥定也。若使
人言如來若來。則存一形容之相。言若去。則存一
虗滅之相。言若坐若臥。則存一與世往來之相。便
是以相觀如來。而不解所說如來之義矣。何以見
其不解之故。如來者非有非無。以為其來。實無所
從自而來。以為去實。無所自而去。故以其名如來
也。
雲峯說　此段是借去來坐臥四字。以喻其意。四
字上各有若字。便見非真有去來坐臥也。但為後
人依墻傍壁者言耳。人惟信如來。是有形有色之
人。則心中忽設一來念。便覺其若來。而瞻禮敬肅
之事起矣。設一去念而以為若去。則一切枯禪稿
性之說起矣。設一坐臥念而以為若坐臥。則凡遇
一塔一廟。便謂此中有如來趺坐寢息其內。而依
<pb n="575"/>
藉之想又起矣。故槩以不解所說義。解後人之惑。
不知如來二字。不著形跡話頭。就如形之隨影。形
滅而影自消。形著而影復現。形影相隨。似無似有。
其實來之與去。此身見得明白。而後此身信得明
白。即看得空虗。故說無所從來。亦無所去也二句。
來去不對。只重無所從來句。下句帶言之耳。如來
但解來義。不解去義。若以來字。同去字看。便有形
跡來。而曰如來者。如其所性而來。便有與生俱來
之意。若有是生。而不有如其性以偕來者。何所謂
生故。儒家言人生也。直是即如。其性以來之註脚
也。但看從來二字。則知來而相從者。何物如來言
無所從者。不是言來時一無所從也。此性最為虗
靈。若說其從何處發脚。便有影子。故說一無所字。
實實見正覺之心。與生俱生。而不落方嚮也。此句
妙理如是。何故說得不著邊際。下句何以見帶言。
玩一亦字可知。如來但說如來不曾說如去。若使
來與去相較一番。把過去未來套論塞責。大掩如
來面目矣。但亦無所去。亦自有解。言來曰從來。言
去曰所去。即以其所從來。而還歸於所去也。來者
完全而來去者不欠缺而去。則知去而復來。依然
如此。何得不謂之如來乎。如來之大意。若此足矣。
<other>○一合理相分第三十</other>
須菩提。若善男子善女人。以三千大千世界。碎為微
塵。於意云何。是微塵眾寧為多不。須菩提言。甚多世
尊。何以故。若是微塵眾實有者。佛即不說是微塵眾。
所以者何。佛說微塵眾即非微塵眾。是名微塵眾。世
尊。如來所說三千大千世界即非世界。是名世界。何
以故。若世界實有者。即是一合相。如來說一合相即
非一合相。是名一合相。須菩提。一合相者即是不可
說。但凡夫之人。貪著其事。
子真說　上言如來無相者。以覺性甞存於世界
中。而不與世界同起滅也。故此又以微塵喻世界。
而發明不可有一合相之故。如來故借微塵之細。
以喻世界之大。復以世界之大。碎為微塵之細。甚
言其不可形容之意。究竟塵而說到微處。便眼可
得見。手不可得著。正以微塵甚多而難據耳。
雲峯說　說微塵說世界。是言小之難容一芥。大
之可藏須彌。而大小之形。皆不可著。故又反覆以
申明。其言三千大千世界而碎為微塵者。甚言大
可破為小也。說微塵而等於大千世界者。甚言小
可容其大也。其實如來說不盡此中之奧故。特以
喻言明之。一合者。一合而不可復分也。未有合之
事。先起合之心。心合於事。而相形矣。就如耳目口
鼻未起一念。則色聲香味全然無形及念起而欲
視。則合於色相矣。念起而欲聽。則合於聲相矣。念
起而欲口鼻如其意。則合於香味相矣。皆因一念
所發。遂與相相牽。是即所謂物交物引之而己之
說也。
子真說　此一合相。應有應無。可從法相中。討出
真消息否。
雲峯說　還從法相外尋之。
子真說　一合相之起。不出於人我。色聲等因。只
是如來。既空塵相。便覺正性所存。俱無執著。其中
自有不求合。而合之理。豈甞有一合相乎。合字易
解。一合難解。合而言一合者。如膠漆著物。始不相
合。纔合便堅固。而不可解。所以合相易於貪著耳。
一者舉其初念而言。初念一起。即合到底著迷故。
謂之凡夫云爾。如來無相不空。豈有一合相可名
乎。
<other>○知見不生分第三十一</other>
須菩提。若人言佛說我見人見眾生見壽者見。須菩
提。於意云何。是人解我所說義不。不也世尊。是人不
解如來所說義。何以故。世尊。說我見人見眾生見壽
<pb n="576"/>
者見。即非我見人見眾生見壽者見。是名我見人見
眾生見壽者見。須菩提。發阿耨多羅三藐三菩提心
者。於一切法。應如是知如是見如是信解。不生法相。
須菩提。所言法相者。如來說即非法相。是名法相。
子真說　如來又云。我今說此經義。實實無有。四
相可形容而得見者。若心中先存一。無四相之見。
便是四相。仍有強欲。其無則後人之不解所說義
者多矣。葢以所言無之故不是。昔有四相。而今無
之。要以合下便無。何所為四相。故其說人我眾生
壽者。即非有是相。以說法時無可指示。特虗名之
耳。究竟正覺中。何有四相之名。故又言。若使能證
此菩提心者。定應以如是心知覺。以如是心見識。
如是心解說。則在在皆無上正等正覺之心矣。又
何有法相之可生乎。葢以法相者。入門之路。而非
造極之處。所以借此引導。不可以此證心。故言所
說法相。何有法相之可存。特虗名之耳。
雲峯說　前言人我眾生壽者四相。此復言見字
有別。言相則尚有相在。言見則并無無相之見矣。
見非見之於目。直見之於心。心有此見。則相雖無。
而仍著於有。如來言此恐後人誤信如來說法。因
有四相。欲其強制以歸於無。故復申明言。此以為
正覺中。本無四相。所以真空。而非有相。可強制以
歸於無者。所以特說見字。又比前說深一層。三如
是俱指菩提心。言此三句。照應初問。云何應住句。
葢結如是知如是見如是解。則應如是住也。不生
法相。照應初問云何降伏其心句。葢結到法相不
生。則更無起滅。而應如是降伏也。此段已幾幾乎
收拾到。應無所住句之章旨。勿可看作。三如是字
面。是承接之詞。直應到下如如不動。而反結到如
是我聞句矣。知字見字信解字。俱是收束全經。許
多話頭。亦字字有分別。凡人之慧。從知而發故。不
知則無所見矣。惟心既有所知。而見識始出。有見
識。而後能信解之。則是前之四果菩薩。以至須菩
提。諸天人阿修羅眾生。無有高下。而必如是乃能
證般若耳。誦讀解說者。須於此著眼。
<other>○應化非真分第三十二</other>
須菩提。若有人以滿無量阿僧祗世界七寶。持用布
施。若有善男子善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。何以故。
一切有為法。如夢幻泡影。如露亦如電。應作如是觀。
子真說　前此無相之故。已了了分明。終章只一
借布施。發出不取於相。以證如如之旨。故言若人
以無量無數世界之七寶。用以布施。較之恒河沙。
更為大且多矣。而終不若以此經與四句偈受持
讀誦為人演說其義。更有勝於布施之福者。正以
布施尚有相。而此則無相也。
雲峯說　此處單言為人演說者。正以度人之功。
較之度己尤難。故易解字說。演字其義。各自不同
解者。只以其大意而解之。演者并其字句。而演之
矣。故演字當作衍意說。使天下後世之人。無不推
求詳衍。而無一字一句稍存疑義也。
子真說　其所以為人演說者。云何正以無有人
我之相故耳。故凡一切相。皆無足取。而如其心以
應之。雖當紛動之會。而此中却如如不動也。
雲峯說　如如不動句。上如字虗。下如字實。如如
者。適如其所如也。此二句與儒家明明安安等說
同。葢凡人之心。不如者多。惟其不如。所以六塵四
相紛擾。於中而動不勝動。至於賢聖覺性具足。在
在皆如。更無有不如者。稍稍關礙。故能認清覺路。
適如其所如。如如者。因如之一字。無可增減。減之
則非如。增之亦不可。以為如故。疊言如如。以見其
中。更無可容一物。而澄然湛然。即入於紛擾之處。
<pb n="577"/>
外遇雖動。而中却不動。萬法從此消歸矣。此如來
之真面目也。下四句只說得一箇空相經義。已於
此句。收拾全旨。
子真說　何以見不取於相之故。葢有相則有為。
有為即著於法。而不能如如不動矣。正以一切有
為之法。皆無可執。就如夢之得醒。而夢境成虗術
之有幻。而形聲莫據。水之有泡。而泡滅即無有泡。
影之隨身。影息而即無有影。與夫朝露之晞於日。
電火之熄其光。六者是皆瞬息無形。何有為之法
可執乎。故說有為之法。應作如是六者觀也。
雲峯說　如是觀不可指定六者。六者是喻言。何
可執定。大意還是如來說。人能識真空無相之旨。
則在在皆如是矣。而何有不可得觀者。此句推開
一說。便可將兩儀四象。盡融於太極。六塵四相。盡
空於如如。觀之者能通前徹後。而燎然於如是之
中。矣此正如來經義之與天地同起滅也。
佛說是經已。長老須菩提。及諸比丘。比丘尼。優婆塞。
優婆夷。一切世間天人。阿修羅。聞佛所說。皆大歡喜。
信受奉行。
子真說　爾時如來說經已畢。其聞是經者。若須
菩提。則為弟子中之長老。以及僧眾之名諸比丘。
尼眾之名比丘尼。善男子之名優婆塞。善女子之
名優婆夷。及天神人類鬼王之名阿修羅。莫不聞
如來說經之義。而生歡喜心。以信受奉行也。
雲峯說　聞之而不能信。徒然聞也。信之而不能
行。徒然喜也。終篇而說此四字。可以見此經之受
持讀誦為人演說者。能有始有終。勿至懈忽。而如
來之教。常行於天壤矣。

金剛般若波羅蜜經
<ps>補註</ps>
第一分。次第乞。不是如來一身去乞。尚有千二百
五十人與俱者。
第十二分。阿修羅惡王名。即羅剎國之主。亦有大
神力。而能與如來之法相敵者。但邪正不同故。如
來說法時。彼作比丘相而來。如來能以慧眼覷出。
阿修羅無可施其魔力。遂使反邪歸正。所以此經
中每說一切天人阿修羅。正從此時證果者。
十四分。如來三世轉身。歌利王事。尚在第一世。受
記於燃燈佛。在第二世。昔為歌利王昔字。昔在燃
燈佛所昔字。俱不作昔字看。五百歲是如來約
略之時。大凡世運。以五百歲。而一治亂此時即出。
而復為化度。所以視五百歲為期也。日光明照。
秋毫皆矚。何色不見。此處色字不同六塵之色。見
得滿眼乾坤山河大地。無非是色。故謂種種色。
十六分。於後末世。末世者此從五百歲內當亂未
治之時。言此時適遭亂劫。眾生有不可度者。幸存
此經。而於眾生中。有悔過自新之人。如來即以菩
提心。引之而登彼岸。可見如來說到末世。亦自存
一護法念頭矣。試以末世之略言之。莫甚於晉魏
間。沙門於此極盛。亦於此極衰。故魏主造浮屠。高
至百尋。多至千億。一旦改釋從道。毀寺滅像。以及
徧戮僧眾。凡無一存。非末世而何。

<talk>No. 494-C
 金剛經註釋䟦</talk>

金剛一經。葢諸經之祖也。其義以覺性為宗。雖曰真
空無相。而皆原本實理。筏度羣生。顧解是經者。半屬
宗門傳會。未得如來真詮。何裨覺性。獨茲註釋。得自
乩書。尤為罕覯。自余雲間友人李野汀諱廷恩。少時
即虔誦金剛經。已而受異人乩語。勸人濟度。歲辛丑。
應江西新昌令胡孚中之幕。暇即與其友運乩遇子
<pb n="578"/>
真大仙。乩示延雲峯大師。奉如來旨。得傳金剛經註
解。葢與禪家之語錄衍說迥異。余家世修善。自高祖
建佛堂。塑大士像。虔供誦經。已五世于茲。余既業儒
未就。竊欲求通覺性。以證菩提。適壬寅冬。同邑念祈
王公。諱守唐。為浙江海鹽令幕。余偕來。遂得與野汀
同事。成莫逆交。野汀為余談乩傳始末。余聆之駭為
希有之奇。又授以經解。朝夕披誦。皆真實了義。雖雲
峯師釋之。子真師訂之。不啻如來耳提面命。而皈依
恐後矣。然雲峯師有云。後人刊而布之。可當寰中一
鑑。余未能為如來功臣。而志切津梁。于是捐貲鐫印。
發心施舍。以廣其傳。庶使善信共明正覺。咸登比丘
眾千二百五十人之列。是余兩人之願也夫。
旹
康熈甲辰中秋關中郃陽縣奉
佛弟子雷應期乩賜法名照淵齋沐敬䟦

<article id="n495">金剛經演古</article>

<talk>No. 495-A
 序</talk>

原夫般若功德不可思議者。由其照破世出世間諸
相。洞見性源故也。眾生隨順無明。長居此岸。流轉生
死。菩薩隨順般若。立登彼岸。高證涅槃。蓋般若者。度
苦海之慈航。破長夜之明炬。諸佛所師。諸天敬奉。可
不信哉。
世尊二十年中。為諸弟子。搜窮二我。直徹三空。微細
淘汰。廣談般若。大般若經。凡四處一十六會。六百卷。
金剛般若。當第二處。第九會。第五百七十七卷。傳至
此土凡六譯。時所宗尚。皆弘秦本。天竺有無著菩薩。
位登初地。因讀此經。罔測涯涘。乃入日光定。上昇兜
率。親從慈氏。稟受八十行偈。以釋此經。又將此偈。轉
授弟天親菩薩。各造論解釋。天親約斷疑執以釋。無
著約顯行位以釋。唐圭峯宗密禪師。撮二論之精要。
科經唯約天親。釋義即兼無著。亦傍求餘論。採集諸
疏。題云疏論纂要。有宋長水法師子璿。又作刊定記
七卷釋之。此金剛般若經。真源的派。列聖相傳。遡流
及源。長水宗圭峯。圭峯宗二論。二論宗兜率。兜率親
稟靈山。言言有據。字字無差。如取家劵而治祖業。復
何疑哉。後學安於寡聞。此古疏記。有畢生未曾寓目
者。甚至恣己臆見。輙形註釋。毫釐之差。天地懸隔。疑
誤將來。其害匪細。寒輝闍黎。禪晏之暇。以是經為印
心之明鏡。涵泳古疏記有年。但其文簡古。不便初學。
乃刪繁取要。又從而敷演挑剔之。名之曰演古。俾讀
者。開卷瞭然。發四心而興萬行。破羣疑而徹三空。其
有功於學般若者甚大。故樂為序諸卷首。旹歲在丙
辰正月燈節後三日
富沙釋道霈題

<talk>No. 495-B
 敘</talk>

金剛經。雖白衣士。有能誦之。即註解亦夥矣。若論般
若大旨。無論誦者茫然。即註者亦未必盡得也。夷攷
無著菩薩。位證初地。讀此經罔測其義。至升兜率。稟
彌勒指授。復轉示天親。始各造論解釋。而唐之圭峰。
宋之長水。乃循流溯源。互有宣發。然皆辭旨精妙。非
宿學難知。則金剛般若。豈易言哉。博地凡夫。以愚癡
柔暗。浮沉苦海。非般若不能津渡。然非自發菩提心。
焉能直契般若。特人之不肯耳。且般若慧光。照破萬
有。洞徹性源。不但盡掃凡情。抑且不存聖解。故金剛
般若。以無住為宗。以摧壞一切為用。誦者說者。不悟
妙旨。徒爾尋言。恐去經愈遠矣。余幼依上士。聞誦金
<pb n="579"/>
剛而喜之。茲劇病更生。知生滅不常。用深儆策。方期
一意法寶。闚測甚深。適寒輝禪師。以金剛演古示余。
演古者。即二論以及纂要刊定諸書。演暢宣明。發古
人未盡之秘。以成詮釋也。其中緒清意簡。理玄辭達。
纔一展玩。意念氷融。顧著書者。皆自成一家言。而禪
師獨曰演古。正以禪師注經。不更自立意解。以註還
古人。是注法不立也。則知從上聖賢論疏。即論疏法
亦不立也。繇是而解。如來廣說般若。即般若法亦不
立也。就演古而約經義。其有裨于發四心。證三空。破
羣疑。嚴萬行。功德豈淺鮮哉。是書所在。皆應作禮圍
繞。以諸華香。而散其處。
會稽如現范鋐和南撰

<talk>No. 495-C
 後序</talk>

金剛般若經者。乃佛祖傳心之秘要也。以著衣持鉢
為發起者。欲令知般若不離日用之間也。雖其中破
相斷疑。而事行理觀。未嘗偏廢。其度生無度。無住生
心。以無我等。修一切善法。非莊嚴。名莊嚴等。類皆正
偏回互。不犯鋒芒。神而明之。存乎其人。故黃梅以是
印心。曾溪聞而開悟。豈徒然哉。但此經義趣深遠。古
今詮釋。殆且百家。惟西竺天親無著。稟承兜率。以住
一十八處。密示階差。斷二十七疑。潛通血脉。[ㄠ-ㄙ+?]合世
尊無相大乘之旨。而此土則有青龍．大雲．資聖．塵外．
諸疏。或依或違。學者無所折衷。中唐圭峰宗密禪師。
約無著七種義句以懸判。依天親斷疑問答以科釋。
并採集諸疏。題曰疏論纂要。又為紀略以釋。上符聖
旨。俯逗羣機。實像代之法匠也。五季石壁法師。襲用
紀略。別為廣錄。辭或繁長。學者苦之。有宋天聖間。長
水子璿法師。重為修治。剪煩削冗。黜偽存真。命名刊
定記。真可謂內院之功臣。圭山之後裔也。斯文不墜。
厥功懋哉。余以己酉之夏。叨陪清眾於石鼓選佛場。
因同諸友。商摧大意。山居晝永。旹或披尋。但纂要。文
簡古而難通。刊定。語詳悉而莫記。因會合兩部。刪煩
取要。而融通之。其間敷演挑剔。不悖古德之意。竊命
名曰演古。聊以自備遺忘。朝夕玩繹。其發四心而修
六度。破二我而徹三空。端有藉是為指南云。旹
己酉秋九月既望後學寂𦦨書於石鼓選佛場
No. 495
<sarticle>金剛般若經演古</sarticle>

晉安後學釋　寂𦦨　述
金剛般若波羅蜜經
金剛。天上之寶也。帝釋有之。薄福者難見。具堅利
明三義。其體極堅。一切物不能壞。其用極利。能壞
一切物。其相極明。能炤一切。所以薩遮尼乾子經
云。帝釋金剛寶。能滅阿修羅。智碎煩惱山。能壞亦
如是。故佛以喻三種般若。梵語般若。此云智慧。其
體即實相般若。乃吾人本有之性。真常清淨。今古
恒然。雖經多劫流轉生死。而曾無所損。是極堅義。
其用即觀炤般若。亦是本有心光。不發則已。發則
能斷惑著。無始以來無明煩惱。無所不壞。是極利
義。約其功能。稱波羅蜜。此云到彼岸。謂乘般若舟
航。離生死此岸。度煩惱中流。到涅槃彼岸。涅槃。此
翻圓寂。亦云滅度。一切眾生即寂滅相。不復更滅。
但以迷倒。妄見生死。名在此岸。若悟生死本空。元
來圓寂。名到彼岸。若兼般若迴文。應云到彼岸慧。
上七字是所詮。經字是能詮。具貫攝常法四義。貫
者。如線貫華。謂貫串所應知義。攝者。如經持緯。謂
攝持所化眾生。常者。不易義。乃三世諸佛不易之
常道。法者。軌則義。乃十方菩薩同遵之正軌。即文
字般若。是極明義。學者苟能由文字般若而起觀
<pb n="580"/>
炤。由觀炤般若而契實相。是謂金剛智慧到彼岸
也。
釋經正文。准常三分。曰序．曰正．曰流通。蓋世尊將
演般若。先彰由致。故曰序分。由致既彰。當機受法。
全經旨趣。解行斯陳。故曰正宗。宗趣既明。務於開
濟。近益當時。遠益未來。使傳芳千古。慧命不絕。故
曰流通。
○初序分。有證信．發起之殊。今證信。有六種成就。
如是我聞。一時。佛在舍衛國祇樹給孤獨園。與大比
丘眾千二百五十人俱。
如是。信成就也。信則所言之理順。順則師資之道
成。佛法大海。信為能入。智為能度。故居首也。我聞。
聞成就也。我者。阿難自稱。然是隨世假立。不同凡
夫外道所計之我。聞者。親聽。非是展轉傳聞。此方
真教體。清淨在音聞。不假音聞。教何由立。一時者。
時成就也。世事合會。尚待昌期。大法弘宣。豈違嘉
運。故曰法王啟運。嘉會之時也。然十方世界。天上
人間。時分不同。今但取師資道合。說聽究竟之時。
故云一時。佛者。主成就也。梵語具云佛陀耶。此云
覺者。具自覺覺他覺滿三義。故稱為佛。即本師釋
迦牟尼佛。為說法之主。非大覺。孰能演斯大法。舍
衛國等者。處成就也。舍衛梵語。此云聞物。以人物
富庶。聞於五天。此說法之處。在中天竺波斯匿王
所都之國。城外東南五里許。乃祇陀太子之園。大
臣須達多。此云善施。以常給濟國之窮民。人稱之
為給孤獨長者。布金買園。太子捨樹。共造精舍。請
佛說法。可見般若大法。非勝地亦不克宣也。與大
比丘眾等者。眾成就也。座無知音。說將誰聽。今機
感盈前。不得不說。比丘含三義。一乞士。謂上乞法
以資慧命。下乞食以養色身。亦云破惡。亦云怖魔。
大者。數多。名重。德隆也。如憍陳那。三迦葉。舍利弗。
目犍連。耶舍長者。并其眷屬等。俱在一時一處。共
相和合。濟濟同聞。可謂盛矣。然此皆先事外道。艱
辛累年。一無所證。纔得見佛。便登聖果。感佛恩深。
故常隨侍。所以偏列其數。其餘天龍八部四眾人
等。皆結於流通分中。首尾相望。蓋影略耳。
爾時世尊食時。著衣持鉢。入舍衛大城乞食。於其城
中次第乞已。還至本處。飯食訖。收衣鉢。洗足已。敷座
而坐。
此發起序。將說般若。而以著衣持鉢為發起者。顯
般若不離日用之間也。爾時者。大眾雲集之時也。
食時者。辰巳之間也。我釋迦世尊。既現相人中。示
同人法。亦於食時。著僧伽黎衣。持紺琉璃鉢。嚴整
威儀。肅恭齊法。出祇園而入舍衛。躬行三世諸佛
乞食之法。以內證平等理。外空貧富相。故於城中。
無問淨穢。不揀貴賤。次第而乞。佛心既等。使施者
獲福亦等。既得食已。仍出大城而還至本處。本處
者。事則祇桓精舍。理則實相真空也。佛凡所得食。
分為四分。一與同梵行者。二施貧病乞人。三施水
陸眾生。四自食。食訖。乃收拾衣鉢。而洗足焉。阿含
經說。佛行時離地四指。蓮華承足。今洗足者。先跣
足行乞。歸則洗濯塵汙。垂範後人也。敷座而坐者。
他經侍者敷座。惟說般若。佛自敷座。以尊重般若
故。著衣持鉢表戒。敷座而坐表定。以戒定發起般
若。令人觀象會意也。然此著衣持鉢。洗足敷坐。般
若真機。已漏洩無餘矣。故空生不待如來開口。便
嘆希有。大似靈山拈華。迦葉微笑。二人默識心通。
如出一律。覽者詳焉。上來序分竟。
○二正宗分。
時長老須菩提。在大眾中。即從座起。偏袒右肩。右膝
著地。合掌恭敬。而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。云何應住。云何降伏其心。
<pb n="581"/>
此善現申請也。洪鐘在簴。非扣不鳴。法施不悋。待
問乃說。即此祇園一會。皆有樂法之心。未敢擅請。
時有德長年老。號須菩提者。此云空生。亦名善現。
解空第一。於如來著衣持鉢敷座而坐之次。頓然
發明般若心體。遂知機知時。即從法空之座。而起
悲智之用。袒右肩。屈右膝。皆云右者。表順也。合掌。
表智與理冥也。此上結集家敘其請法之儀。下善
現讚請。先讚。然如來日用妙處。他人不知。而空生
獨知之。乃讚言希有。蓋曠劫難逢。大千唯一。豈多
得哉。善護念者。以大慈護念根熟諸菩薩。乃三賢
已上者。護念。即加被與力也。與根本智力。令成就
佛法。與後得智力。令教化眾生。善付囑者。以大悲
付囑根未熟菩薩。已得大乘者。令其不捨。未得大
乘者。令其勝進。故慈氏頌云。巧護義應知。加彼身
同行。不退得未得。是名善付囑。後請者。然圓頓因
地。總有三重。初了悟本性。次發菩提心。後修菩薩
行。故華嚴善財先陳已發。方問行門。而此經全重
在發菩提心。以是修行根本故。空生既悟此心。遂
請真修之行。不但為己。兼為一切眾生申請。若人
不發世間人天之心。及出世聲聞緣覺之心。而發
於無上正等正覺之心。極為難得。即入如來護念
付囑之中。可不教以修行之法乎。敢問。昔未發心。
住六塵境。今既發心。應安住何地。昔未發心。隨逐
妄念。今既發心。當妄念起時。應云何降伏。誠得如
來開示。使其知住知降。則修行不錯。不至於妄失
菩提心矣。此一問。是一經關鍵。按魏譯有三問。應
云何住。云何修行。云何降伏其心。佛答令安住四
心。修六度行。不令著相。是降伏義。秦譯略去修行
者。意謂住道降心。即是修行。不可離此。別有所修
也。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。
重言善哉者。讚其所問。以善現讚請。玅契佛心。故
印可云。須菩提下二句。牒其所讚。汝今諦聽二句。
誡聽許說。說箇什麼。說發菩提心者如是安住如
是降心之法。即指下所答之文也。又如是二字。直
捷指出。若不如是而住。則是非住。若不如是降伏。
轉成妄心。又安能得無上菩提哉。時空生聞教。即
應之曰唯。乃領略之辭。如曾參聞一貫之道。應之
以唯者。其心固已渙然無滯矣。而復云願樂欲聞
者。蓋為眾而發起爾。
佛告須菩提。諸菩薩摩訶薩應如是降伏其心。所有
一切眾生之類。若卵生．若胎生．若濕生．若化生。若有
色．若無色。若有想．若無想．若非有想。非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相．人相．眾生相．壽者相。則非菩薩。
此如來正答所問。二。一答安住降心問。謂應住四
心。降伏其有我度生之心也。問雖有二。答乃互顯。
故先標降伏其心。後結如所教住。圭峰準魏譯三
問。舉降伏為總。住修為別。然詳經文。無別答降伏
之處。則知降伏在住修中。皆令離相。是答降心之
問。是以舉降伏。則攝安住矣。前問云。善男子．善女
人。今答言菩薩者。已發大心。故受菩薩之稱。菩薩。
此云覺有情。謂以智上求覺道。以悲下化有情也。
摩訶薩。此云大道心眾生。應如是降伏其心者。即
指下安住四心。修行六度。降伏其住相之心也。發
菩提心者。以度生為急務。凡所有一切眾生之類。
悉應度脫。此總相說也。若卵生等者。以受生差別
言之。天獄化生。鬼通胎化。人畜各四。諸餘微細水
陸空行。不可具分品類。以依止差別言之。有色。四
<pb n="582"/>
禪也。以色蘊為身。無色。四空也。以受想行識四蘊
為身。依止。即身義。以境界差別言之。有想者。無色
界中。空無邊。識無邊。二天也。無想者。無所有處天
也。非有想非無想者。非想非非想處天也。如是則
包括三界無遺。發菩提心者。必應度盡而後已。故
彌勒頌云。廣大第一常。其心不顛倒。利益深心住。
此乘功德滿。度盡三界一切眾生。則住廣大心也。
皆令入如來究竟無餘涅槃而滅度之。此住第一
心也。滅度無量者。牒前受生差別也。無數者。牒前
依止差別也。無邊者。牒前境界差別也。無眾生得
滅度者。謂若見有眾生可度。即存度生之相。必生
於疲勞。不能常度。須知眾生性空故。同體故。即寂
滅相。不待更滅故。無念故。法界故。故云實無眾生
得滅度者。論云。平等真法界。佛不度眾生。此住常
心也。何以故者。徵意云。夫既度生矣。乃曰無度者。
何耶。謂若見有眾生可度。則有我為能度。若見有
我。則有人眾生壽者四相。與顛倒凡夫何異。反顯
實無眾生得滅度。則無我人眾生壽者四相。是住
不顛倒心也。○大珠和尚曰。九類眾生。一心具足。
隨造隨成。是故無明為卵生。煩惱包褁為胎生。愛
水浸潤為濕生。倐起煩惱為化生。悟即是佛。迷號
眾生。菩薩只以念念心為眾生。若了念念心體空。
名為度眾生也。智者於自本際上度於未形。未形
既空。即知實無眾生得滅度者。
復次須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方。四維上下虗空。可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
二答修行降心問。謂不住相修六度。降伏其取相
之心也。所言不住相者。非是滅相令無。蓋相本自
無。心不住著。華嚴經云。凡夫見諸法。但隨於相轉。
不了法無相。以是不見佛。然不著相。即降心之法。
須約行以明之。於法者。總標諸法。應無下。正明修
行。然行具六度。而獨云布施者。以布施該攝六度。
所以彌勒頌云。檀義攝於六。資生無畏法。於中一
二三。是名修行住。此頌以三種布施。該攝六度。資
生攝施。無畏攝戒忍。法攝進禪慧。所謂一攝一。二
攝二。三攝三。是也。所言不住者。謂不住六塵。乃至
佛果菩提。八十一科。俱不可住著。今但言六塵。舉
一以該之耳。何以故者。徵意云。均一布施也。住相
何劣。不住相何優。釋曰。有相之福小。無相之福大。
若菩薩果能以般若真智炤破幻相。而行布施修
六度。其所得之福德。殆超於常情之外。不可得而
思量者矣。故舉十方虗空。廣大無盡不可思量以
喻之。但應如所教住者。結其所問。謂但應如我所
教無住相。而修行於六度。即是住處。是住於無所
住也。於上答空生正問。謂發菩提心者。應住四心。
修六度行。而降伏其有我之心。則正宗已竟。可入
流通矣。恐後來學般若者。於如來答處。不能無疑。
故躡前語迹。假善現發起。斷彼疑情。展轉相生。遂
有二十七段。故慈氏頌云。調伏彼事中。遠離取相
心。及斷種種疑。亦防生成心。是也。
○初伏疑云。本為求佛果行施。即是住所求佛相。
云何無住。又無相為因。求三十二相佛果。因果若
是不相類乎。此疑從前文不住相布施而來。以聲
聞人取丈六相好為佛。不知無相法身真佛。故對
前不住相起疑之因問答。欲令除斷。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
<pb n="583"/>
即見如來。
此斷求佛行施住相疑也。空生既疑以無相為因。
求佛三十二相之果。故反詰之曰。於汝意中云何
思惟。為可以丈六身相而見法身如來不耶。空生
一承慈問。便領佛意。即答曰。不也。世尊。伶利衲僧。
一撥便轉。下皆倣此。又自徵而釋之曰。所以不可
以身相見如來者。以丈六身相。特平等性智赴機
所現之影。如水中月。似有非實。豈是如來法身真
體乎。蓋法身無為。不墮諸數。故不可執相以求之
也。空生既知此旨。佛遂印可而廣之曰。非但佛身
無相。但是一切凡聖依正有為之相。盡是虗妄。以
從妄念所變現故。妄念本空。所變何實。若見諸相
二句。遮離色觀空也。恐聞相是虗妄。別求無相佛
身。故云相即非相。若見非相。即見法身如來。何者。
蓋相本自盡。真本自現故也。洵乎發菩提心者。不
應住相而行施矣。
○第二疑者。空生聞上兩節。無住行施。因深也。無
相見佛。果深也。誠恐未來之世。於此甚深道理。難
於生信。則空說何益。此節顯有疑辭。與前後伏疑
不同。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句。能生信心。以此為實。當
知是人。不於一佛二佛三四五佛而種善根。已於無
量千萬佛所。種諸善根。聞是章句。乃至一念生淨信
者。須菩提。如來悉知悉見是諸眾生。得如是無量福
德。
此斷因果俱深無信疑也。文三。初約無信呈疑。空
生聞上因果俱深。謂是難信之法。遂疑世無信者。
二呵疑顯信。佛因呵止之曰。汝莫作是無有實信
之說。豈但如來在日。即使如來滅後。後五百歲。當
鬬諍堅固之時。去聖愈遙。人根愈劣。亦有修戒定。
而於此因果俱深之章句。能生實信之心者。三明
能信所以。又二。初．明歷事多佛以顯信因。謂此非
聊爾人。此人豈止於一二佛所而種善根。乃是於
無量千萬佛所發菩提心。種植無貪等諸善根者。
夫一念生淨信者。其善根廣大深固已如此。況永
信不退者乎。二．明諸佛攝受成就信德。亦二。初明
諸佛攝受顯福德門。呼須菩提告之曰。如來悉以
現量而知。佛眼而見。是諸淨信眾生。於行住所作
中。得如是無量之福德。如是二字。即指上廣大無
盡善根。
何以故。是諸眾生無復我相．人相．眾生相．壽者相。無
法相。亦無非法相。何以故。是諸眾生若心取相。則為
著我人眾生壽者。若取法相。即著我人眾生壽者。何
以故。若取非法相。則著我人眾生壽者。
二．明攝受所以顯智慧門。初總徵云。夫一念淨信
無幾矣。以何義故。得諸佛悉知悉見耶。釋意云。無
淨信人。固執五蘊身心內作主宰。名為我相。以計
我故。起惑造業。展轉趣於餘趣。曰補特迦羅。此云
數取趣。名為人相。計我盛衰苦樂變異。相續而生。
名眾生相。計一報命根。識暖息三事。相連不斷而
住。名壽者相。此四。總一我相也。今淨信者。不於五
蘊身心執著四相。則我空矣。亦不於五蘊身心起
法執分別。則法空矣。又不住法空。故云亦無非法
相。以真空不斷。非法亦無。如是離二執。成就淨信。
蒙諸佛知見攝受。為得福之本也。次何以故下。重
釋上三義。初徵云。何以知淨信者斷我法二執耶。
釋意謂。夫淨信者。若有我執。而心取諸相。則著我
等四相。既不取相。則知無我執矣。若有法執。而心
取法相。亦著我等四相。蓋法。根也。我。苗也。有根必
有苗。有法執必有我執。既無我等。則知無法執矣。
後又徵云。法執但是法相。何故便著我等。釋意謂。
<pb n="584"/>
取非法亦著我等。何況取法。以後釋前也。是知纖
毫取著。便落法塵。具我等四相。故淨信者。尤當法
與非法俱盡也。
是故不應取法。不應取非法。以是義故。如來常說。汝
等比丘。知我說法。如筏喻者。法尚應捨。何況非法。
是故者。由前取法非法皆為著我之故。所以誡令
不應。即入中道也。謂不應取法而著有。亦不應取
非法而著空。以此不著義故。如來常說。汝等比丘
須知我所說之法。皆是假言顯義。學者須得義而
忘言。如渡河捨筏之喻。筏者。過河之具。到岸則捨。
如來說非法。乃渡法之筏耳。法尚應捨。何況非法
而不捨哉。河已渡而猶戀於筏。與未渡河者何異。
法既捨而猶住於非法。與未捨法者無以異也。不
住法。不墮於有。不住非法。不墮於空。入中道之玄
門。乃能與無住之因。無相之果相應。是謂稱實淨
信者矣。
○第三疑云。上說不可以相見佛。佛非有為。即不
合有所得有所說。何以如來得菩提而說法耶。
須菩提。於意云何。如來得阿耨多羅三藐三菩提耶。
如來有所說法耶。須菩提言。世尊。如我解佛所說義。
無有定法。名阿耨多羅三藐三菩提。亦無有定法。如
來可說。何以故。如來所說法。皆不可取．不可說．非法．
非非法。所以者何。一切賢聖。皆以無為法。而有差別。
此斷無相云何得說疑也。有二段。先．問答斷疑。次．
較量顯勝。今初斷疑。佛問。於汝意中。將謂如來於
菩提樹下得菩提耶。又將謂如來於前後諸會有
所說法耶。空生即領其意。答云。世人皆謂如來有
所得。有所說。如來解佛所說義則不然。蓋必有法
名菩提而後得。今無定實之法。將何所得耶。可見
菩提樹下。乃是隨機化現。非法身真佛也。必有定
法而後可說。今無定實之法。將何所說耶。可見前
後諸會。皆隨機方便。無實法也。此一向約勝義邊
答。所以慈氏偈云。應化非真佛。亦非說法者。說法
不二取。無說離言相。意謂俗有真無。應化之相。依
俗乃有。答中依真。故言無有定法。所以云。始從得
道夜。終至般泥洹。於是二中間。未嘗說一字。何以
故者。徵意云。何以無定法可說耶。釋意謂。如來所
說之法。無非第一義諦。離心緣相。故不可取。離言
說相。故不可說。無法相。故云非法。無非法相。故云
非非法。所謂夫說法者。無說無示。其聽法者。無聞
無得。是也。後所以者何。徵意謂。夫無得無說。是無
為法。無為法者。法身之理。本無名相。不涉言思。何
有三乘賢聖差別哉。釋意云。三乘賢聖差別。皆於
無為無差別法中而有差別。如三獸渡河之喻。河
無淺深。而淺深在獸。無為法無差別。而差別在三
乘能證之智。有大小淺深之不同耳。
二較量顯勝。上明無為之法。不涉取說。恐人便欲
一向毀廢言教。豈知法雖不可取說。亦可藉言而
入。而受持者福德不空。故較量顯勝。令人受持演
說。以趣菩提。
須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛法者。即
非佛法。
佛先舉世福問之。謂若有人。盛滿大千世界七寶
為施。得福多不。三千大千者。俱舍偈云。四大洲日
月。蘇迷盧欲天。梵世各一千。名一小千界。此小千
千倍。說名一中千。此千倍大千。皆同一成壞。空生
意謂。七寶最珍。三千世界又最廣。七錢施佛。獲福
無量。況多寶乎。故云甚多。又自徵云。所以云多者。
<pb n="585"/>
以不約勝義諦而論其福德之性。乃約世俗諦說
耳。然既約俗諦說。特世間福不如持經出世之福
為勝。故佛言。若復有人。於此經中。如前所說。無我
度生也。不住相行施也。佛不可以相見也。法不可
以言說也。一念淨信志心領受。拳拳奉持。或全持。
或分持。乃至四句偈等。且兼為他人演說其義趣。
其所得福。更勝於彼。夫持經四句。何以輙勝大千
寶施之福。意謂寶施雖多。但是世間有為之福。終
不能趣無上菩提。若夫此經四句偈等。則一切諸
佛之報身化身。及諸佛無上菩提之法身。無不從
是而生。何者。法身雖不生滅。而煩惱覆之則隱。智
慧了之則顯。此經單闡玅慧。於法身不為了因乎。
報化二身萬行所致。此經以妙慧導妙行。於報化
不為生因乎。其功如是。故獨勝於大千寶施之福
也。然所謂佛法從此經出者。約世諦有耳。若於第
一義諦求於迷悟聖凡之相。了不可得。即非所謂
佛法從此經出也。所以圓覺經云。一切如來圓覺
妙心。本無菩提。及與涅槃。亦無成佛。及不成佛。始
之以不得菩提。終之以即非佛法。前後炤應。而經
旨愈明矣。
○第四疑云。聖人無為之法。既不可取說。何以聲
聞人。各取自果。如其所證而說耶。四果分四節。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。
此斷聲聞得果是取疑也。先．舉初果問之。須陀洹。
此云入流。已斷三界貪嗔痴慢等八十八使見惑。
預入聖人之流也。謂彼作是念曰。我得須陀洹果
不。空生答言。彼不作是念也。何以故。彼須陀洹。已
斷三界分別麤惑。名為入聖流。而實別無一法為
其所入。秪由不取色香味觸六塵境界。名為須陀
洹也。豈別有法為所入耶。是正以不取為得果。何
疑其有取耶。苟猶有分別我能得果之心。即為著
我之凡夫。何名入聖流之初果。
須菩提。於意云何。斯陀含能作是念。我得斯陀含果
不。須菩提言。不也。世尊。何以故。斯陀含名一往來。而
實無往來。是名斯陀含。
次．舉二果問之。斯陀含。此云一來。已斷欲界九品
思惑前六品。更三品殘思未盡。須一往來欲界受
生也。謂彼作是念曰。我得斯陀含果不。空生答言。
彼不作是念也。何以故。彼斯陀含。名一往來。而實
無往來。蓋已悟我空。是誰往來。使其猶見有往來
之者。是我相未除。安得名為二果一往來耶。以此
觀之。斯陀含於自果亦不取矣。
須菩提。於意云何。阿那含能作是念。我得阿那含果
不。須菩提言。不也。世尊。何以故。阿那含。名為不來。而
實無不來。是故名阿那含。
又．舉三果問之。阿那含。此云不來。蓋欲界九品思
惑已盡。不復還來欲界受生也。謂彼作是念曰。我
得阿那含果不。空生答言。彼不作是念也。何以故。
阿那含於欲界九品習氣。俱時滅盡。下無卜居。名
為不來。而實無不來。蓋已悟無我。是誰不來。使其
猶見有不來之者。則我相猶在。安得名為不來耶。
以此觀之。阿那含於自果亦不取矣。
須菩提。於意云何。阿羅漢能作是念。我得阿羅漢道
不。須菩提言。不也。世尊。何以故。實無有法。名阿羅漢。
世尊。若阿羅漢作是念。我得阿羅漢道。即為著我人
眾生壽者。世尊。佛說我得無諍三昧。人中最為第一。
是第一離欲阿羅漢。我不作是念。我是離欲阿羅漢。
世尊。我若作是念。我得阿羅漢道。世尊則不說須菩
提是樂阿蘭那行者。以須菩提實無所行。而名須菩
提是樂阿蘭那行。
後．舉四果問之。阿羅漢此云無生。以三界煩惱已
<pb n="586"/>
盡。不受後有也。謂彼作是念曰。我得阿羅漢道不
耶。空生答言。彼不作是念也。何以故。阿羅漢者。秪
是三界見思淨盡。證我空真如。實無有法可得名
阿羅漢。若使意下作是念言。我得阿羅漢道。即為
著我等四相。與凡夫無異。安得名為阿羅漢耶。又
引己況之曰。佛昔曾說須菩提得無諍三昧。無諍
三昧者。以無我故。不惱於人。若嫌坐則立。不較人
我是非。令人不起煩惱。此行最高。故云人中最為
第一。羅什云。無諍有二。一以三昧力。將護眾生。令
不起諍心。二隨順法性。無違無諍也。一切羅漢。皆
離三界貪欲煩惱。名離欲阿羅漢。我以無諍故。於
諸離欲羅漢之中。稱為第一也。雖蒙佛如是印許。
而我不作是念曰。我是離欲阿羅漢。若作是念。是
有我也。諸諍皆起於有我。世尊則不說須菩提是
樂阿蘭那行之者。阿蘭那。此云寂靜。即無諍也。諍
則喧閙。謂非樂修寂靜行之人也。以須菩提實無
所行之故。而名須菩提曰是樂阿蘭那行者。須菩
提既爾。則諸聲聞得果無取。何疑耶。
○第五疑云。釋迦因中為善慧仙人。蒙然燈如來
授記。然燈為釋迦說法。云何言不可取說耶。
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
此斷釋迦然燈取說疑也。恐疑有所得。故乃審問
空生曰。如來昔在然燈佛所授記時。於法有所得
不。空生直答曰。無所得。何也。授記者。但是語言。非
是證智。然則何以得記耶。得記者。但以自無分別
智。證自無差別理。智與理冥。境與神會而已。豈有
所說所得耶。
○第六疑云。若法不可取。諸菩薩修六度行。莊嚴
淨土。豈不是取於所莊嚴之佛土耶。此而非取。則
孰為取耶。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩。應如是生清淨心。不應住色生心。不應
住聲香味觸法生心。應無所住。而生其心。
此斷嚴土違於不取疑也。佛土有二。一法性土。二
形相土。佛意欲顯法性真土。故問取形相莊嚴土
不。空生乃以不取形相莊嚴答之。何也。蓋莊嚴佛
土者。唯修習無分別智。通達於唯識真實之性。以
智契如。名為莊嚴。非形相莊嚴。故云即非莊嚴。是
第一義莊嚴。故云是名莊嚴。形相。即法相土。謂金
地寶池等。第一義。即法性土。乃真如不變之性。然
諸佛身土。必須性相具足。方為了義。今既唯言於
性。豈不闕於相耶。蓋身土之相。唯心之影。即相亡
相。非謂棄相取性。但以經宗無相。此義稍增耳。若
人分別佛土。是有為形相。而言我成就者。彼住於
色等境中。為遮此故。云應如是生清淨心。不應住
色等也。而生其心者。此是真心。若都無心。便同空
見。真心而云生者。所謂顯發。非剏然而生。故大般
若經云。一切法不生。是般若波羅蜜生。以有住之
心。悉是妄識分別。一切無住。真心即顯。契於般若
心體也。故嵩岳安國師云。應無所住者。乃不住善。
不住惡。不住迷。不住悟。不住體。不住用。而生其心
者。即一切法。而顯其一心。若住善生心。即善現。住
惡生心。則惡現。本心即隱沒。若無所住。則十方世
界。唯是一心。若能如是了悟。是真莊嚴。何有佛土
而不清淨耶。
○第七疑云。無為法中。應化非真。故無有取。報身
是實。應有取心。此躡彼第三而來也。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
此斷受得報身有取疑也。佛知後世學般若者有
<pb n="587"/>
此疑。故設喻為問。文二。一問答斷疑。此以須彌明
報身也。須彌山王。勢力高遠。故名為大。而不取我
是山王。以無分別故。報佛亦如是。以得無上法王
體。故名為大。而不取我是法王。以無分別故。善現
乃就法而答曰。甚大。復自徵釋其大之所以曰。以
非有漏有為之身。乃是無漏無為之法身。故名大
身也。慈氏偈云。如山王無取。受報亦復然。遠離於
諸漏。及有為法故。問。此說報身。云何言法。答。茲法
報合說。二身不殊。以實教理智無二。故得云耳。至
此理極情亡。信此法者。福德難量。是以下文如來
舉福較勝。
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多。世尊。但諸
恒河。尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數。三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德。勝前福德。
二較量顯勝。又二。一約外財較量廣顯經勝。二約
內財較量倍顯經勝。今初．呼空生審定其數。初約
多河以辨沙。如來說法。多近恒河。故舉為喻。恒河
周四十里。沙細如麵。不可以數計。今以一沙為一
河。有如是無數沙等之恒河。河各有沙。是諸沙等
恒河之沙。寧為多不。空生答言。甚多。何者。但舉沙
數之河。尚多無量。何況多河中所有之沙。可盡算
數乎。次．約多沙以彰福曰。我今實言告汝。設若有
人。於外財無所悋惜。以七寶之最珍者。布滿爾所
恒河之沙數。一沙為一大千世界。以之布施。其所
得之福。寧為多不。空生意謂。前一大千寶施。已為
無量。況此沙界寶施。寧有量乎。後．約多福以顯經
勝。謂寶施之福雖多。若人於此經中。受持四句偈
等。自行之餘。為他人說。其所得福。更勝於前沙界
寶施之福德。以施福有漏。猶屬生死。經趣菩提。顧
可同日而語哉。次釋勝之所以。有五節。
復次。須菩提。隨說是經。乃至四句偈等。當知此處一
切世間．天．人．阿修羅。皆應供養。如佛塔廟。何況有人。
盡能受持讀誦。須菩提。當知是人。成就最上第一希
有之法。若是經典所在之處。即為有佛。若尊重弟子。
一尊處歎人勝。謂豈唯是說經之人難得。當知此
說經之處亦甚希有。宜為一切世間若天若人恭
敬供養。猶如佛之塔廟然。藏佛舍利之處謂之塔。
奉佛形像之處謂之廟。人覲塔廟。不期敬而自敬。
如天帝釋。常於善法堂中。為諸天說般若。向後諸
天到善法堂。帝釋未至。皆尚空座作禮。為重法故。
乃尊其處也。夫說四句之處尚爾。何況有人。於此
全經。盡能受持讀誦。當知是持說之人。成就最上
第一希有之法也。最上者。法身也。無漏無為。最上
上故。第一者。報身也。眾聖中尊。更無過故。希有者。
化身也。曠世奇逢。難遭遇故。意明受持讀誦。具獲
三身功德也。又顯在處有佛。謂經是如來法身。依
法則有報化。又一切賢聖。皆以無為得名。經顯無
為。必有賢聖尊重弟子而輔化矣。
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。
二約義辨名勝。空生疑念氷釋。又聞經功德之勝。
遂希慕奉持。而請經名焉。所以名者。金剛有能壞
之義。般若有觀照之功。名實相稱。法喻雙彰。故云
金剛般若。世尊又自徵釋曰。佛雖說般若。勝義諦
中本無名字可得。故云即非般若。為受持故。於無
名中而強立之。故云是名般若。
須菩提。於意云何。如來有所說法不。須菩提白佛言。
<pb n="588"/>
世尊。如來無所說。
三佛無異說勝。此躡前云。非唯立此經名。名即非
名。凡有所說。皆悉如此。故云如來無所說。謂無別
異增減之說。但如所證。第一義諦而說。說即無說
也。
須菩提。於意云何。三千大千世界所有微塵是為多
不。須菩提言。甚多。世尊。須菩提。諸微塵。如來說非微
塵。是名微塵。如來說世界。非世界。是名世界。
四施福劣塵勝。此節乃是躡前施寶得福而來。謂
前寶施得福雖多。然不能離相。則是貪等煩惱染
因。有為福報爾。故此遂以微塵世界為喻。塵界乃
無情之物。由不生貪等煩惱。不為染因。故能勝寶
施。況持說此經。是遠離煩惱因。能趣菩提。而不勝
耶。非微塵非世界者。非貪等煩惱塵。非煩惱染因
界也。是名微塵世界者。是無記地塵世界也。無記
猶無情。謂不起善惡也。意云碎界為塵。塵不起煩
惱。寶施得福。苟無般若力。來世必感大福報。起貪
嗔癡。五欲自娛。無惡不造。故云布施是第三生怨。
所以塵界勝於寶施。且塵界無記。不起煩惱。尚得
為勝。況受持此經。定招佛果。其功德殊勝。何可量
乎。由是相望。便有三重勝劣。謂寶施不及塵界。塵
界不及持經。是以持經尚勝於塵界。豈得不如寶
施乎。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說。三十
二相。即是非相。是名三十二相。
五感果離相勝。恐施寶者云。我施求佛。誰言煩惱。
然彼所求者。乃是色相佛。為破此執。故審問空生
云。可以三十二相見如來否。空生答以不可。何以
故者。徵意云。既得三十二相。何以不可。釋意云。三
十二相非是法身無為之相。故云即是非相。以是
施福色相佛身。故云是名三十二相。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
二約內財較量倍顯經勝也。意恐人聞。寶施不及
持經。便謂以是身外之財。所以劣於經福。若將身
命布施。必勝受持。為破其見。故有此文。身布施者。
或施眼為妙藥。或捨頭為飲器。或為執作。或為床
座等。命布施者。割肉代鴿。捨身飼虎等。不唯一身
命布施。乃以恒沙身命如是布施。則其福豈不超
於持經耶。殊不知無般若力。事屬有為。功歸有漏。
只成苦果。四句偈等。為他人說。發明妙慧。為成佛
真因。用之較量。霄壤懸殊。以此觀之。捨身勝於寶
施。持說又勝捨命。甚矣。經之功德。不可思議。四句
猶然。況全經乎。所以空生領旨涕淚悲泣。良有以
也。下釋勝之所以。有五節。
爾時須菩提。聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來。所得慧
眼。未曾得聞如是之經。
一泣歎未聞深法勝。空生理解已廓。述其所悟。感
激未聞。謂捨身之苦。已感人心。何況更聞不及持
說之勝。得聞此法。感佛恩深。喜極成悲。是故涕泣。
慧眼者。謂我從昔以來所得者。僅人空慧眼而已。
未曾得聞如是法空深理之經。今深解其義趣。故
含悲感嘆也。
世尊。若復有人。得聞是經。信心清淨。即生實相。當知
是人。成就第一希有功德。世尊。是實相者。即是非相。
是故如來。說名實相。
二淨心契理具德勝。謂若人聞此經。能生真信之
心。此信若生。不信諸法。故云清淨。諸法既泯。實相
生焉。生字。即應無所住而生其心之生。乃顯發之
義也。實相既生。當知是人。必成就第一希有功德。
<pb n="589"/>
以超越凡小。無與等者。故云第一曠劫難聞。故云
希有也。實相非相者。良以實相無相。言念不及。雖
假言念。唯證相應。起念承當。但認影像。即非真信。
故拂之也。說名實相者。不壞假名。隨俗而說耳。
世尊。我今得聞如是經典。信解受持。不足為難。若當
來世。後五百歲。其有眾生。得聞是經。信解受持。是人
即為第一希有。何以故。此人無我相．人相．眾生相．壽
者相。所以者何。我相即是非相。人相眾生相壽者相。
即是非相。何以故。離一切諸相。即名諸佛。佛告須菩
提。如是。如是。
三信解三空同佛勝。意云。我登聖果。親稟佛言。得
聞是經。信解受持。不足為難。若當來後五百歲。去
聖時遙。目不覩玉毫之彩。耳不聞金口之音。其有
眾生。得聞是法空深理之經。覽遺教而興思。觸微
言而啟悟。信無相法。解實相理。受而不忘。持而不
失。依解起行。不亦難乎。是人則為第一希有者矣。
又徵云。何以希有耶。夫難莫難於破二執。證二空。
此人當其信解之時。已無我等四相。而我空矣。我
等四相即是非相。即法空矣。何以故爾。離一切諸
相。即名諸佛。以執謝情亡。覺體顯露。而頓了諸佛
法身。則此豈不為希有者乎。以上皆空生語也。唯
其領悟之深。故言之切。悲淚涕泣。誠出肺腑。豈比
世人之浮慕者乎。佛深嘉其言之當。意之切。故重
言以印之曰。如是如是。
若復有人。得聞是經。不驚。不怖。不畏。當知是人。甚為
希有。
四聞時不動希有勝。驚。謂愕然而恠。怖。則進退慞
惶。畏。則一向恐懼。世尊於人天小乘教中。說空說
有。不達意者。隨言而執。及說此非空非有中道之
理。先所執者。聞之未免驚畏。却以為非。今謂聞此
深法。不生驚畏。直趣大道者。實為希有也。
何以故。須菩提。如來說。第一波羅蜜。即非第一波羅
蜜。是名第一波羅蜜。
五大因清淨第一勝。徵意云。以何義故。聞而不驚
為希有耶。謂六度前五。若無般若。不能到彼岸。以
有般若。度度皆到。故般若為第一。若約勝義。則無
可言。故云即非第一。約世諦。故云是名第一大因
清淨。亦以此得名也。
○第八疑云。向說捨身。秪感有漏苦果。故福劣。且
受持演說。修菩薩行。不憚勤勞。如昔薩陀波崙。賣
心肝。求般若。及一句投火。半偈亡軀之䫫。亦是苦
行。云何不感苦果乎。如來曉以持經。達我法二空。
誰受苦果。安可與滯相者。同日而語哉。
須菩提。忍辱波羅蜜。如來說非忍辱波羅蜜。何以故。
須菩提。如我昔為歌利王割截身體。我於爾時。無我
相．無人相．無眾生相．無壽者相。何以故。我於往昔節
節支解時。若有我相．人相．眾生相．壽者相。應生嗔恨。
須菩提。又念過去。於五百世。作忍辱仙人。於爾所世。
無我相．無人相．無眾生相．無壽者相。
此斷持說未脫苦果疑也。二。初．明超忍以斷疑。又
二。初．明忍體。六波羅蜜中。忍是苦相。忍到彼岸。苦
相已離。況彼岸非岸。誰苦誰忍。以勝義諦中。能所
兩寂。無辱。無受辱者。安有忍乎。以此觀之。學般若
菩薩。不獨忘辱。抑且忘忍矣。次．明忍相。有二。一引
一生證極苦忍。如是苦行。佛昔曾行。故引歌利之
事以證之。謂世尊往劫作仙人。山中修道。被歌利
王割截身體。歌利。此云極惡。同妃出獵。疲倦而寢。
妃往禮仙。王起嗔恚。尋至仙處。問仙曰。得四果不。
皆云不得。王言。汝既年少。又未得果。具有貪欲煩
惱。云何恣意。觀我女人。仙言。我雖未斷欲結。然其
內心。實無貪著。由繫念無常不淨故。王怒割截。天
怒雨石。王懼懺悔。仙誓無嗔。四體平復。王乃免害。
佛云。我於爾時。無我人等四相。又反顯曰。當支解
<pb n="590"/>
時。若有我等四相。應生嗔恨。然我於爾時無嗔。是
知無我也。二引多生證相續忍。謂不獨一生。五百
世中作忍辱仙人。無我等四相。不惟無苦。而且有
樂。以與正定慈悲相應故。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。則為非住。是故佛說菩薩心。
不應住色布施。須菩提。菩薩為利益一切眾生故。應
如是布施。如來說一切諸相。即是非相。又說一切眾
生。即非眾生。
二．勸離相以安忍。論云。若有菩薩。不離我相。見苦
行苦。亦欲捨菩提心。故勸離相。無著云。為對治不
忍因緣。有三種苦。謂流轉苦。眾生相違苦。乏受用
苦。有二。初。總標離相發心。離一切相者。為離如是
三苦相也。二。不應下。別顯亦有二。一。對治不忍流
轉苦。流是集諦。轉是苦諦。即世間所繫六塵之境。
故云不應住色等生心。應生於無住菩提之心。若
使心有所住著。則於世間流轉苦中疲乏。菩提心
不生。即非住於菩提心矣。是故佛於正答所問。行
施降心中。說菩薩心。不應住色布施。是引前以證
也。二菩薩為利益下。對治不忍相違苦。菩薩為利
羣生故。應如是離相行施。眾生相違。不生疲乏。云
何生嗔。隨於境緣而轉耶。故下遣著。顯示人法二
無我。一切諸相。是法境。即是非相。顯法空。又說一
切眾生是人境。即非眾生。顯人空。人法既空。何處
見有眾生。乃因其相違而生疲乏耶。人法之相本
空。眾生不了。妄執為有。是故勸離。離則內不見有
人。外不見有法。則誰忍誰違乎。
○第九。因上較量。內外財施。不及持經。而得菩提。
遂疑云。若然者。且言說是因。因即是道。以此證果。
理則不成。何者。以果是無為。無為有體。因乃有為。
有為無體。無體之道。不到果中。云何說此而為因
耶。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
此斷能證無體非因疑也。意云。如來之言。真實無
異。皆如其事。不誑眾生。持說得菩提。何以疑而不
信。菩提雖不在持說而持說。能為菩提之因。苟隨
言生執。聞依持說得菩提。便謂言中有菩提。及聞
言中無菩提。便謂畢竟無菩提。不達言空法實。故
作斯執。今則遣之曰。汝豈知如來所得之法。本無
實無虗者乎。何者。言說緣生。性本空寂。非實也。菩
提體實。雖不在言說。不離言說之中。非虗也。若然
者。則不應言中執有。離言執無。達此無實無虗之
法。則永離諸執矣。
○第十疑。從第三中來。彼但云無為。此云真如。揀
餘無為。以顯徧義。餘無為。有不徧故。謂此徧一切
時。一切處。處則及乎塵塵。時則該乎念念。若然。即
合皆得。何故有不得者。釋意云。若住法行施。則不
得真如。如人入暗中。一無所見。若無住行施。則得
真如。如太陽昇天。何所不曯。得失在人。非關真如
也。
須菩提。若菩薩。心住於法。而行布施。如人入闇。即無
所見。若菩薩。心不住法。而行布施。如人有目。日光明
炤。見種種色。
此斷如徧有得無得疑也。有二。初。舉喻斷疑。二。讚
經功德。今初。謂真如雖徧。得失在人。譬如虗空。無
所不遍。遍眾生。遍國土。徧一切時。而性中無量功
德。如虗空中種種色。無所乏少。若菩薩無般若觀
照之智。心住於法。執著色等六塵。而行布施。如是
則心不清淨。為塵所染。正智不顯。不證真性。如人
入闇冥之中。雖對物而不見物。雖在空何曾見空。
若菩薩有般若觀照之智。其心不住著於六塵等
<pb n="591"/>
法而行布施。如是。則心清淨。不為塵染。智慧明發。
真性廓周。自然明見。如人眼目清明。天色晴霽。日
光普照。虗空中所有種種之色。無所不見。不但明
時空無邊際。即迷暗之時。身在其中。未曾暫離。是
知迷悟在人。非真如有徧不徧也。
須菩提。當來之世。若有善男子．善女人。能於此經。受
持讀誦。則為如來。以佛智慧。悉知是人。悉見是人。皆
得成就無量無邊功德。
二。讚經功德。此經似乎一周將終。故重讚之。先總
讚。論云。為欲受故讀。為欲持故誦。又受持修行。依
總持法故。讀誦修行。依聞慧廣故。是則從他聞法。
內自思惟。得修行智。而三慧具矣。其所得無量無
邊功德。除佛世尊。無能知見者矣。
須菩提。若有善男子．善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量百千萬億劫。以身布施。若
復有人。聞此經典。信心不逆。其福勝彼。何況書寫．受
持讀誦．為人解說。
二別顯反覆讚揚。別有十段。一捨命不如。前者一
河沙身命布施。不及持經之福。今一日三時。以恒
河沙等身布施。至於無量億劫。日日皆然。尚不及
信心不逆之福。況從而書寫。受持讀誦。為人解說
者乎。其功德利益不可思議者矣。
須菩提。以要言之。是經有不可思議．不可稱量無邊
功德。
二餘乘莫測。以非餘者境界故。不可思議者。自覺
聖智之境。唯證相應故。不可稱量者。無有等及勝
故。
如來為發大乘者說。為發最上乘者說。
三為大機說。大乘猶濫權教。最上乘。乃佛乘也。
若有人。能受持讀誦。廣為人說。如來悉知是人。悉見
是人。皆得成就。不可量．不可稱．無有邊．不可思議功
德。如是人等。則為荷擔如來阿耨多羅三藐三菩提。
四具德能傳。謂唯能荷擔菩提。令佛種不斷者。能
成就如上不可思議功德。餘不能也。
何以故。須菩提。若樂小法者。著我見．人見．眾生見．壽
者見。則於此經。不能聽受讀誦．為人解說。
五樂小不堪。四諦緣生。名為小法。聲聞緣覺。是樂
小之人。彼有法執。此顯三空。非其境界。故不能持
說也。
須菩提。在在處處。若有此經。一切世間．天人阿修羅。
所應供養。當知此處。則為是塔。皆應恭敬。作禮圍遶。
以諸華香。而散其處。
六所在如塔。謂般若所在。即是法身。如塔廟然。常
有八部恭敬。散華供養。不可輕褻也。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業。則為消滅。當得阿耨多羅三藐三菩提。
七轉罪成佛。持經者宜為人所尊敬。必無輕賤之
事。若為輕賤。以是人先世。或未持經之先。作罪惡
之業。來世應墮惡道受報。由今持經功德。遂轉重
報令輕受。轉生報後報令現受。止以今世為人所
輕賤之故。彼先世所有罪業。即為消滅。不唯滅罪。
且以熏修般若之故。當來必得菩提。蓋持經無我。
即煩惱障盡。罪業消滅。即業障盡。不墮。即報障盡。
三障既盡。三德必圓。今雖未得。當來必得也。輕賤
者。一切毀辱。總包其中。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
八超事多佛。十億為洛叉。十洛叉為俱胝。十俱胝
<pb n="592"/>
為那由他。意明持說此經。速證菩提之法。所以超
過如來事多尊之福。
須菩提。若善男子．善女人。於後末世。有受持讀誦此
經。所得功德。我若具說者。或有人聞。心則狂亂。狐疑
不信。
九具聞則疑。謂此經功德。雖多次較量。未敢具足
而說。若具足說者。本欲令人生信。其如非其境界。
聞之心則狂惑瞀亂反致狐疑不信。謂世間那有
此事。按前十疑。邐迤次第。五番較量。謂外財兩度。
內財兩度。佛因一度。且第一。一大千界寶施。第二。
無量大千界寶施。第三。一恒沙身命。第四。無量恒
沙身命。三時布施至無量劫。是較量之極。更無譬
喻可以比況。後所較量。但是別意。隨時略舉。一大
千界寶。或須彌聚寶。或阿僧祗寶。非同前說。五重
次第也。
須菩提。當知是經義不可思議。果報亦不可思議。
十總結幽邃。至此讚較都絕。望前數段。故總結云。
是經義不可思議。則持經果報。亦不可思議矣。
○第十一疑。以上來一周已竟。又疑云。住修降伏
已徹三空。既無有我。然住修降伏。及斷上十種疑
執者。畢竟是誰乎。故重請問。以斷微細執情。所謂
了了了時無可了。玄玄玄處更須呵。是也。問答不
異前。而所明之理。所斷之惑。逈異于前也。讀者詳
之。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。若善男子．善女人。發阿耨多羅三藐三菩提心
者。當生如是心。我應滅度一切眾生。滅度一切眾生
已。而無有一眾生實滅度者。何以故。若菩薩有我相．
人相．眾生相．壽者相。即非菩薩。所以者何。須菩提。實
無有法。發阿耨多羅三藐三菩提心者。
此斷住修降伏是我疑也。空生承上正答。及斷十
種疑。如來所以開示無我者至矣。苟無有我。是誰
發心住修降伏。故重請問住修降伏之義。以斷前
住修降伏是我之疑也。如來所答亦不異前。謂發
菩提心者。當生如是心。我應滅度一切眾生。實無
眾生得滅度者。是無所度之境。若謂我能度眾生。
則有我人四相。即非菩薩。是無能度之心。故慈氏
頌云。若內心修行。存我為菩薩。此即障於心。違於
不住道。次徵云。所以必外無生。內無我者。何也。以
實無有法。名發菩提心者。法字。能所俱攝。謂能所
俱寂。方是發無上菩提心者。此宛轉搜剔有我之
疑也。
○第十二疑云。若無菩薩。云何釋迦因地於然燈
佛所。行菩薩行耶。
須菩提。於意云何。如來於燃燈佛所。有法得阿耨多
羅三藐三菩提不。不也。世尊。如我解佛所說義。佛於
燃燈佛所。無有法。得阿耨多羅三藐三菩提。佛言。如
是。如是。須菩提。實無有法。如來得阿耨多羅三藐三
菩提。須菩提。若有法。如來得阿耨多羅三藐三菩提
者。燃燈佛則不與我授記。汝於來世當得作佛。號釋
迦牟尼。以實無有法。得阿耨多羅三藐三菩提。是故
燃燈佛與我授記。作是言。汝於來世。當得作佛。號釋
迦牟尼。
此斷佛因是有菩薩疑也。昔降怨王請佛入城。城
中長幼盡迎。路泥。善慧布髮。佛與授記。故舉此問。
空生答無有法得菩提者。以善慧彼時。都無所得。
離諸分別。由無法故得記。若有法者。是有心相。不
順菩提。佛不與記。佛遂印可曰。如是如是。實無有
法。如來於燃燈佛所得菩提者。又呼空生反覆釋
之曰。若有法得菩提。燃燈佛則不與我授記曰。汝
於來世。當得作佛。號釋迦牟尼。釋迦。翻能仁。牟尼。
翻寂默。以寂默冥理。不住生死。能仁利物。不住涅
<pb n="593"/>
槃。以實無有一法得菩提。是故燃燈佛。於人天眾
前與我授記曰。善慧。汝於來世。當得作佛。號釋迦
牟尼。授記之時。智與理冥。境與神會。何有一法可
得耶。
○第十三疑云。果法號曰菩提。證得始名為佛。既
菩提不可得。豈有能證如來耶。
何以故。如來者。即諸法如義。若有人言如來得阿耨
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說一切法。皆是佛法。
須菩提。所言一切法者。即非一切法。是故名一切法。
須菩提。譬如人身長大。須菩提言。世尊。如來說人身
長大。即非大身。是名大身。
此斷無因則無佛法疑也。即躡上章而來。徵意云。
若無菩提。則無有佛。何以得有如來耶。釋中先斷
無佛疑。若言無佛。於四句中墮損減謗。是真謗佛。
夫如來者。非他。即諸法如義。如者。真如。通於凡聖。
但以眾生垢染。故名如去。佛位清淨。故名如來。若
無真如。則無有佛。今真如本有。復何疑乎。此顯真
如是佛。故非無也。次斷無法疑。佛與菩提。義分人
法。體無二源。由是唐言。總名為覺。始疑無佛。乃以
如義釋之。次疑無法。謂菩提有得。是有執。菩提無
得。是無執。如來雙遣之曰。如來所得菩提。於是中
無實。以菩提無彼色聲等相故。亦無虗。以無色聲
等相處。即無相是菩提相故。既無實之可指。亦無
虗之可言。一如而已。是故如來說一切凡聖依正
之法。並以真如為體。皆是佛法。又言一切法即非
一切法者。以即是真如。非色等法故。是故名一切
法者。是真如法自性故。如來又顯真佛真法之體
曰。譬如人身長大者。謂真如法身也。即非大身者。
離諸相也。是名大身者。有真如體也。
○第十四疑云。若無菩薩者。諸佛不成菩提。眾生
不入涅槃。亦無清淨佛土。何故諸菩薩發心。欲令
眾生入涅槃。起心修行清淨佛土耶。
須菩提。菩薩亦如是。若作是言。我當滅度無量眾生。
則不名菩薩。何以故。須菩提。實無有法。名為菩薩。是
故佛說一切法。無我．無人．無眾生．無壽者。須菩提。若
菩薩作是念。我當莊嚴佛土。是不名菩薩。何以故。如
來說莊嚴佛土者。即非莊嚴。是名莊嚴。須菩提。若菩
薩通達無我．法者。如來說名真是菩薩。
此斷無人度生嚴土疑也。此疑亦從第十二佛因
中來。起則同時。斷須次第。先斷度生疑。謂若言我
當滅度無量眾生。則不名菩薩。何以不名菩薩。以
實無法名菩薩。豈有我度眾生耶。是故佛常宣說。
一切諸法。本無我人等相。但違之則是眾生。順之
則是菩薩。次斷嚴土疑。准上可知。偈云。不達真法
界。起度眾生意。及清淨國土。生心即是倒。問。此與
第六皆言嚴土。義何別耶。答。前對無取疑有取。此
對無人疑有人。佛意但是拂於我人之心。非是泯
於菩薩。所以空生起疑之處。云無菩薩。如來斷疑
之處。則言無人。彼此媕含。未嘗顯說。直至此處。方
乃決通。特言通達無我．法者。如來說名真是菩薩。
謂人無我。法無我也。
○第十五疑云。若菩薩不見彼是眾生。我為菩薩。
不見所嚴淨之佛土。若爾。則諸佛不見諸法。都無
智眼耶。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
此斷諸佛不見諸法疑也。文二。一約能見五眼以
<pb n="594"/>
明見淨。諸佛雖不見諸法。非無了境之智。蓋諸佛
知見淨勝。具於五眼淨用。肉眼見障內色。佛具諸
根。豈無肉眼。天眼者。於肉眼邊。引淨天眼。見障外
色。淨名云。唯佛世尊。得真天眼。慧眼以根本智照
真理。法眼。以後得智說法度生。佛眼者。前四在佛。
總名佛眼。又見佛性圓極。名為佛眼。古德偈云。天
眼通非礙。肉眼礙非通。法眼唯觀俗。慧眼了知空。
佛眼如千日。照異體還同。
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說。諸
心。皆為非心。是名為心。所以者何。須菩提。過去心不
可得。現在心不可得。未來心不可得。
二就所知諸心以明智淨。凡五段。從狹至廣。展轉
而數。謂數沙。數河。數界。數生。數心。今先約一箇恒
河以數沙。次約一恒河中沙以數河。三約沙河中
沙以數界。四約爾所界中所有生。五約一一眾生
所有心。何以故者。徵悉知所以。非心者。妄識本空。
是名心者。真心不滅也。又徵者。釋非心所以。謂三
際求心不可得。故云非心。三際者。過去已滅。現在
不住。未來未至。古德偈云。三際求心心不有。心不
有處妄元無。妄元無處即菩提。生死涅槃本平等。
○第十六疑。即躡上章而來。謂福德依心而成。諸
心既倒。妄不可得。則福德亦是倒妄。何名善法。既
非善法。修福何益耶。
須菩提。於意云何。若人滿三千大千世界七寶。以用
布施。是人以是因緣。得福多不。如是。世尊。此人以是
因緣。得福甚多。須菩提。若福德有實。如來不說得福
德多。以福德無故。如來說得福德多。
此斷福德例心顛倒疑也。福德多者。以是離相行
施。福成無漏。離於二障。故得福德多。佛為反覆以
明之曰。若使認福德有實。則是取相之福。如來則
不說其得福德多。何者。以是有漏之福。僅為人天
小果。不趣菩提故也。若達福德無性。以佛智慧為
本。是離相福。則如來乃說得福德多耳。故偈云。佛
智慧為本。非顛倒功德。問。福性空故福多者。前說
妄心性空。妄亦應多。答。福以佛智為本。順於性空。
故悟性空。福則甚多。心識顛倒。違於性空。苟悟性
空。則心識都盡。
○第十七疑。從第三來。向說一切賢聖。皆以無為
法而有差別。無為者。法身也。法身無相。云何諸佛
必具足相好。始名為佛乎。
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸
相具足。
此斷無為何有相好疑也。法身固非相好。而相好
未始不是法身。正由無相好。能現相好。如鏡中無
物。方能現物。鏡若有物。安能現物。眾生皆具法身。
不能現相好者。以其有物故也。物即虗妄身心之
執。此義借須菩提發之。有兩段。初．明無身現身。次．
明無相現相。初。即隨形好。次。即三十二相。論云。法
身畢竟非色身。非諸相。然相好二種。亦非不佛。此
二不離法身故。是故此二。亦得言無。故說非身。亦
得言有。故說具足。
○第十八疑云。若如來色身相好不可得見。云何
言如來說法耶。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
<pb n="595"/>
我所說故。須菩提。說法者。無法可說。是名說法。
此斷無身何以說法疑也。初遮錯解云。莫作是念。
次徵釋所以。謂如來達諸法空。畢竟無執。今言有
說。是謗佛執法。不解如來所說之義也。後示正見
云。無法可說。是名說法。譬鐘因人扣擊。遂有響答。
鐘雖答響。而無答響之念。佛雖說法。而無說法之
心也。問。第三。第五。第七。及此。四處皆言無說。豈不
重耶。答。言各有旨。未可雷同。第三疑化身有說。第
五疑證智可說。第七明佛無異說。此文疑無身何
說。四處皆脉路深細。應須甄別也。
爾時。慧命須菩提白佛言。世尊。頗有眾生。於未來世。
聞說是經。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
記云。諸疏於十八九之間。約魏本經文。皆出一疑。
秦經既無其文。疏亦不敘其解。今乃略敘而釋。名
為所說甚深無信疑。須菩提解空第一。與般若空
慧相應。故以慧命為稱。白言。頗有眾生。於未來世。
聞說是法。生信心不。此疑甚深無信以問也。蓋眾
生有聖有凡。而凡夫眾生。於此般若。不能生信。聖
體眾生。乃能生信。佛答意云。實有眾生能信此法。
但彼能信者。非是凡夫眾生。非不是聖性眾生。聖
性眾生。即大乘根器人也。豈可視為凡夫眾生不
能生信哉。尚恐未悟。又徵釋之。以何義故。說非眾
生。又名眾生耶。眾生眾生者。雙牒上是非二種眾
生也。如來說非眾生者。非凡小異生也。是名眾生
者。結成能信之人也。此章六十二言。唐大興善寺
釋靈幽。於長慶二年暴亡。冥王問所作。曰。一生持
金剛經。王命坐朗誦。地獄諸苦。一時停息。王曰。經
中尚少一章。真本在濠州鐘離寺石[石*((白-日+田)/廾)]上。師算合
終。增壽十年。歸勸世人持誦。幽還魂。具奏。勅中使
往濠視[石*((白-日+田)/廾)]。果然。考之二論。皆有釋文。遂增入流通。
此段秦本雖無。魏本則有。況二論具釋。又有冥報
之緣。宜可信也。
○第十九疑。從第三。十二。十三中來。以彼文中皆
言無法得菩提。故論云。如來不得一法。云何如來
離上上證。轉轉得菩提耶。
須菩提白佛言。世尊。佛得阿耨多羅三藐三菩提。為
無所得耶。佛言。如是。如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。復次。須菩提。是法平等。無有高下。是名阿耨
多羅三藐三菩提。以無我．無人．無眾生．無壽者。修一
切善法。則得阿耨多羅三藐三菩提。須菩提。所言善
法者。如來說即非善法。是名善法。
此斷無法如何修證疑也。空生問。佛於菩提。為有
所得。無所得。答文有三段。初．以無法可得為正覺。
佛先印可其言曰。如是如是。我於菩提無有少法
可得。名得菩提。二．以平等為正覺。無高下者。謂在
聖不增故無高。居凡不滅故無下。偈云。法界不增
減故。三．以正助修善成正覺。謂雖平等。非是不修。
得成正覺。應以無我等。修諸善法。然後得成。無我
等。是了因。即正道也。修一切善法。是緣因。即助道
也。阿耨菩提。是正覺也。所言善法者。如來說非住
相有漏之善法。乃是離相無漏之善法耳。問。第三。
第十二。第十三。兼此一段。前後四處。皆說不得菩
提。云何區別。答。前後文雖相似。義意不同。第三疑
釋迦得果。第十二疑善慧成菩提因。第十三疑無
法無佛。此十九疑有修有證。四義條然。無相濫也。
○第二十疑云。若修善法得菩提。云何前來頻言
持說能成菩提。且所說之法。不離於名．句．文。是三
皆無記性。無記之法。無有因果。豈成菩提耶。
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
<pb n="596"/>
乃至四句偈等。受持讀誦．為他人說。於前福德。百分
不及一。千萬億分。乃至算數譬喻所不能及。
此斷所說無記非因疑也。謂持說雖云無記。而是
菩提正因。蓋經詮真理。因之悟解。依解起行。方得
菩提。若無教門。安知所入。故法華云。以佛教門。出
三界苦。故舉須彌寶施。不及一偈功德。慈氏偈云。
雖言無記法。而說是彼因。是故一法寶。勝無量珍
寶。彼。即菩提也。問。此與第九疑何別。答。彼約有為
無體難。此約無記非因難。又彼唯據持說難。此兼
對善法難。迢然不同也。
○第二十一疑云。既言是法平等。無有高下。云何
如來度眾生耶。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生。如來度者。
若有眾生如來度者。如來則有我人眾生壽者。須菩
提。如來說有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
此斷平等云何度生疑也。初．遮錯解曰。汝勿謂如
來度眾生。切莫作是念也。次．示其正見曰。以何義
故。謂實無眾生得滅度者。蓋平等真法界。佛不度
眾生。以名共彼陰。不離於法界。論云。眾生假名與
五陰實法。皆不離法界。故無眾生得滅度者。三．反
釋其所以曰。若如來有如是心。五陰中有眾生可
度。則有我人等相。又展轉拂迹曰。佛雖說我。元來
無我。執我者。蓋是凡夫。雖言凡夫亦無凡夫。譬之
夢中見虎。虎與夢人。皆不可得。然凡夫執我。故云
非我。恐執凡夫。故云非凡夫。邐迤除遣執情。故云
展轉拂迹。然前後四處。皆說度生無度。文雖同而
意異。最初令離我度生。十一疑能度者是我。十四
疑無我而誰度。此二十一。疑真界平等。不合度生。
同異昭然。應須甄別。
○第二十二疑。從十七中來。以前言。即非具足色
身。即非諸相具足。又云。是名具足色身。是名諸相
具足。意云。法身畢竟非相好。而相好未嘗不佛。由
無身故現身。無相故現相。法身為根。相好為苗。便
可因苗識根。即色相可以比知無相耳。佛以法身
是真智境。非識所能比知也。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王。則是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。若以色見我。以音聲求我。是
人行邪道。不能見如來。
此斷以相比知真佛疑也。凡五段。初佛審云。還可
以三十二相比觀法身如來不。次答意云。因苗知
根。實可以相比觀法身。以法身既流出相好。即由
此相好。知如來證得無相法身。三世尊乃以凡聖
不分難之曰。如來若可以相好比觀者。輪王亦有
此相好。輪王應是如來。蓋約本望末則定。約末望
本則不定。若不究法身之本。而但以三十二相之
末。比觀如來者。且如來三十二相。依法身而現。輪
王依業因而生。凡聖雲泥。復何準的。四空生即悟
佛非相見。五世尊復曉以非見聞所及。偈意謂。若
人不究法身之本。而但以三十二相見。或以說法
音聲求。但見所見。聞所聞。是凡小偏邪之道。不能
見正覺如來。何者。法身非識境。離一切相。乃真智
境。唯證方知。魏譯經文。加後偈云。彼如來妙體。即
法身諸佛。法身不可見。彼識不能知。餘譯亦多加
者。論云。此說何義。故慈氏頌云。唯見色聞聲。是人
不知佛。以真如法身。非是識境界。前二句釋秦偈。
後二句釋魏偈也。按第一。第七。第十七。及此一段。
皆云不以相見如來。義意皆別。初以對果疑因。次
明感果離相。十七明依真現假。此明約假求真。故
<pb n="597"/>
不同也。
○第二十三疑。從上不應以相觀佛而來。承上色
見聲求是邪。法身不可以相比知。遂疑佛果一向
無相無為。修福德之因。但成相果。相果既非佛果。
是則佛果非關福相也。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。須菩提。若菩薩以滿恒河沙等世界七寶布施。
若復有人。知一切法無我。得成於忍。此菩薩勝前菩
薩所得福德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
此斷佛果非關福相疑也。文四。初遮毀相之念。華
嚴經云。色身非是佛。音聲亦復然。亦不離色聲。見
佛神通力。若言如來不具足相。是斷滅見。故佛止
云。莫作是念。二出毀相之過。謂毀相則墮斷滅。是
損減謗。三明福相不失。具足相。即福德相也。蓋大
乘所修五度之因。所得福德之果。但離取著之相。
不同小乘斷滅之見。故曰於法不說斷滅相。論云。
此中為遮一向寂靜。故顯示不住涅槃。四明不失
所以。又二。先明得忍故不失。忍。即無生法忍。初住
菩薩所證。得無我忍功德。勝恒沙寶施功德。無我
者。無二種我也。次明不受故不失。無著云。此顯示
不著生死故。若住生死。即受福德。又徵釋云。何以
不受福德。以無貪著故。貪著即因成有漏。縱得三
十二相。但同輪王。不生貪著。則因成無漏。所得三
十二相。莊嚴法身。名之為佛。
○第二十四疑。從上不受福德而來。若諸菩薩不
受福德。云何諸佛福德。與眾生受用。據佛壽量。合
滿百年。至八十便入涅槃。意留二十年福。與後代
弟子受用。又若供養承事於佛者。能令獲福無量。
斯亦佛福。眾生得受用也。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
此斷化身出現受福疑也。文二。初斥錯解。謂若人
言如來出現來入滅去等。皆不解佛所說義。次示
正見云。無所從來。亦無所去。故名如來也。偈云。去
來化身佛。如來常不動。大雲云。眾生心水清淨。則
見佛來。來無所從。濁見雙林示滅。則云佛去。去無
可至。是以華嚴經云。如來不出世。亦無有涅槃。但
以方便力。示現自在法。若然。尚無出現之佛。安有
受福之事。但化身應機。見有出沒耳。
○第二十五疑。據前不可以化相比知法身。法身
無去來坐臥。即似真化異。據遮斷滅之念。又顯不
失福相。即似真化一。故成此疑也。佛約微塵世界。
委釋非一異義。以斷此疑。
須菩提。若善男子．善女人。以三千大千世界。碎為微
塵。於意云何。是微塵眾。寧為多不。甚多。世尊。何以故。
若是微塵眾實有者。佛則不說是微塵眾。所以者何。
佛說。微塵眾則非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者。則是一合相。如來說。一合相。則非一合相。
是名一合相。須菩提。一合相者。即是不可說。但凡夫
之人貪著其事。
此斷法身化身一異疑也。文二。初約塵界破一異。
二約止觀破我法。今初。又三。初．標界塵一異以顯
無性。言世界者。喻法身也。微塵者。喻應身也。碎界
為塵。塵無異性。合塵為界。界無一性。喻全法起應。
應無異性。全應即法。法無一性。然如來體用互融。
<pb n="598"/>
所以能一能異。非一非異。自在無礙者矣。此依天
親約斷疑釋之。而無著約破執釋云。為破名色身。
故言界塵等。於中二種方便。一細末方便。二無所
見方便。無所見者。即不念也。空生答云甚多者。是
細末方便破麤色也。二．釋微塵喻應身無異性。以
何義故。說微塵耶。以無實體故。又徵云。所以說微
塵空又說為微塵者。何謂也。釋意云。佛所說者。非
實微塵。是空微塵也。塵碎為末。故非一。塵眾聚故。
故非異。所以偈云。於是法界處。非一亦非異。無著
云。此約不念方便破微塵也。三．釋世界喻法身無
一性。謂非唯所起微塵空。抑亦能起世界是空。無
著云。此以不念方便破世界。此破名身。乃有情世
間也。以心法無質。不可分㭊。但以不念方便破之。
謂念之即有。不念即無。故起信云。心生法生。心滅
法滅是也。又俱約塵界破和合。徵云。何以說世界
空耶。釋云。若世界實有者。則是眾塵冥一。不可分
之和合相矣。則不應有多。今如來說三千。明非冥
然一矣。此約三千破一界也。一合非一合者。釋意
云。佛說一合。非實有之一合。是空無之一合也。此
一合相。無體可說。但為凡夫。妄生貪著。迷於事法。
而起煩惱矣。
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見．人見．眾生見．壽
者見。則非我見．人見．眾生見．壽者見。是名我見．人見．
眾生見．壽者見。須菩提。發阿耨多羅三藐三菩提心
者。於一切法。應如是知。如是見。如是信解。不生法相。
須菩提。所言法相者。如來說即非法相。是名法相。
此約止觀破我法也。破我法者。必得根本無分別
智。而我法之見始除。欲得根本智。先修加行智為
方便。止觀定慧等持。觀人法二無我。不起分別。至
於親證真如。是為得根本智。忘緣入理。此修行要
門也。先破我執。謂若言佛說我見等以為實有者。
是人不解如來所說之義。何以不解。意謂佛說我
人等見。非實我人等見。是假名我人等見。眾生不
解。謂之為實。如蠅處見蛇。豈是實見。次破法執。謂
不但我見非有。且法相亦空。發無上菩提心者。當
進觀法空。是以日用之中。於一切法。皆應以增上
心。增上智。為方便。何等一切法。十法界中。若聖若
凡。若依若正。下自眾生五蘊。上至諸佛相好。如是
依奢摩他。屏息萬緣。唯心獨存。靈靈不昧而知。知
一切法無我。如是依毗婆舍那。觀察一切。委細推
求。歷歷分明而見。見諸相非相。如是依禪那。定慧
等持。無礙自在。雖未能親證真如。已為無分別根
本正智近方便。內變真如。而為信解。信心清淨。即
生實相。此當地前四加行位。從是能引根本正智。
離能所取。不生能所我人法相。證入初地。乃至佛
地。雖分滿不固。皆用根本無分別智。親證真如。歸
無所得。何則。所言法相者。凡夫不了。以之為實。在
如來說。即非實有之法相。但是假名之法相。況約
勝義而論。純一真如。彌滿清淨。中不容他。誰為能
所我人之法相。誠能如是觀察。我即非我。法即非
法。離名離相。證入真如三昧。始信十方諸佛。平等
清淨。真即非真。化即非化。又何一異之有。此約止
觀定慧破我法。以斷一異之疑也。
○第二十六疑云。化身法身。誠非一異。而化身示
現。終無自體。其所說法。豈有實耶。縱使持說。當有
何福。
須菩提。若有人。以滿無量阿僧祗世界七寶。持用布
施。若有善男子．善女人。發菩薩心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。
此斷化身說法無福疑也。文二。先．明說法功德。論
<pb n="599"/>
云。雖諸佛化身作用。化身說法。有無量無盡無漏
功德。云何為人演說下。二．明說法不染。謂若能不
以生滅心行。說實相法。則如彼真如。故曰如如。又
心如境如。故曰如如。不動者。正明無染義。無著云。
為說法不染。故有如是大利益。
○第二十七疑云。若是。則化身如來。常為眾生說
法。云何言如來無去來坐臥。常入涅槃耶。涅槃寂
靜。說法喧動。動靜相反。云何兩存。釋意云。佛有妙
智。觀諸法空如夢幻等。雖現說法。似有為相。而常
住涅槃無作之理。復何疑哉。
何以故。一切有為法。如夢幻泡影。如露亦如電。應作
如是觀。
此斷入寂如何說法疑也。徵云。何故說法不礙涅
槃耶。以如來有妙智。觀一切有為之法。皆非實有。
如夢幻等。共有六喻。一夢喻。人於日用見聞所熏。
夜寐則宛然而現。悲歡萬狀。咸謂為真。不知是獨
頭意識所變。全無實體。而好歹境界。夢時非無。及
至於醒。了無所有。人生於世。亦復如是。以無始時
來。熏習而住。故招感現在果報不爽。雖蝴蝶莊周。
變化已極。然豈悟後始空。方在神遊。早無實際。不
待覺而後知也。二幻喻。世有幻師作幻術。呪巾可
以為兔。草可以為馬。或作城郭男女。種種幻態。昧
者惑焉。幻呪一止。寂然無有。三泡喻。水本靜也。因
風激動。而泡生焉。其體本虗。即之安在。四影喻。鏡
中日中。隨形現像。妍醜無遁。行止有待。捉之不可。
無體可得。惟息陰悟本。庶不為其所惑。不然。終在
燈影子下行耳。此四喻。喻一切法。空無有實。凡夫
皆執身世為常。不悟無常。故佛又說露喻。薤上露。
何易晞。人之住世。少時耳。須臾變滅。焉得久停。六
電喻。露猶少停。電則不能以一瞬。即生即滅。曾不
異時。凡有為之法皆爾。剎那變滅。人不自覺。佛以
妙智觀空。故雖現說法。似有為相。而常住涅槃無
作之理。所謂寂寥於萬化之域。動用於一虗之中。
何喧寂之有。所以云。夢幻泡影。空理全彰。露電二
喻。無常足顯。悟真空。則不住諸相。觀生滅。則警䇿
修行。妙符破相之宗。巧示亡情之觀。了此六喻。則
全經之旨。思過半矣。學者宜盡心焉。正宗分竟。
○三流通分。
佛說是經已。長老須菩提。及諸比丘．比丘尼．優婆塞．
優婆夷．一切世間．天人阿修羅等。聞佛所說。皆大歡
喜。信受奉行。
上來宗趣既陳。務於利濟。近益當時之會。遠被未
來之機。使般若慧命。傳芳無壅。故曰流通。然般若
宗趣。歸極於無住處涅槃。而以發菩提心為始。菩
提心者。本源自性清淨心也。心住於法。即不清淨。
所以四相不住。六塵不住。聲聞自果不住。菩薩莊
嚴佛土不住。乃至如來三十二相不住。說法不住。
涅槃不住。應住者。極證於無住處涅槃矣。前正宗
分中。空生有問。佛則有答。空生有疑。佛則有決。至
此。慧日當空。羣疑氷釋。善吉無問。能仁杜宣。長老
須菩提。及諸四部弟子。出家而為除饉士。除饉女
者。在家而為清信男。清信女者。乃至一切世間。三
世間也。若天。梵王帝釋等。若人。國王大臣長者居
士等。若阿修羅。八部護法等。俱在法會中。聞佛所
說般若之法。皆各歡喜奉行。古德云。般若深經。三
世佛母。聞經四句。已超惡趣之因。一念淨持。必獲
菩提之果。是故欲圓無上菩提道。當學般若波羅
蜜。
<other>金剛經演古（終）</other>

<article id="n496">金剛經直說</article>

<talk>No. 496-A
<pb n="600"/>
 金剛直說序</talk>

東樵山人迹刪鷲著
邁邁時運。凜凜其秋。大林落木。危綠飄丹。老景履霜。
[惏-木]然興慨。掩室避風。哀如充耳。俄而商颷逸響。眾竅
怒號。恍然有得。於前聞。三世諸佛。是傳語人。觸類旁
通。傳會其說。天何言哉。無故於太虗空中。發為天籟
人籟地籟之聲。佛何言哉。無故於大般若中。演作佛
說法說僧說之教。皆傳語也。我佛世尊。為一大事因
緣。出現於世。直指人心。見性成佛。信口說出。三乘十
二分教。五千四十八卷。一大藏經。無法可說。是猶天
籟之傳語也。奈諸菩薩。地有高下。悟有淺深。乘示方
便。護念付囑。大乘小乘。隨機接引。必如其量滿其願
而後已。雖云直指。早已曲矣。是猶地籟眾竅之傳語
也。佛滅度後。義解者流。人各一師。師各一說。藏通別
圓。判為四教。分門立戶。合喙爭鳴。是猶人籟比竹之
傳語也。自有比竹以來。天籟不可復聞矣。此金剛真
經。佛與空生。於般若場中。啐喙同時。金針玅叶。正言
之。復反言之。翻覆不已。不為異同。一言之。復再言之。
絮叨不已。不為煩瑣。唯之。不之。是之。即之。建埽不已。
不為支離。或抑或揚。或印或破。酬唱不已。不為漫衍。
無非因乎。眾生根器之有勝劣。諸菩薩造就之有頓
漸。而施之教。直指曲成。隨緣善誘。是猶天籟之吹萬
不同。合於地籟之眾竅。使其自己。咸其自取。三世諸
佛。所以稱為傳語人者。以此之故。老病無聊。目誦心
惟。於是乎有得。爰依經文。約略大義。著為直說。以示
吾徒。非敢雷同於比竹也。不直則道不見。我且直之。

<other>凡例六則</other>
按經名金剛。表佛性也。金剛乃眾寶之王。至堅至利。
世界壞時。七寶俱壞。性金剛寶伏藏秘密。不可破
壞。此經乃法寶之王。佛性寓焉。器界壞時。經與佛
性。常在法藏之中。亦堅固不可破壞也。註經者。無
識佛性。許談佛法。閱經者。自性佛性。非一非二。不
可徒作文字領會。始與金剛指趣。少分相應云爾。
按此經。古本分作三十二分。各標題目。最初作俑於
梁昭明太子。現受苦報。後來註疏。未及刪去。分數
割裂。經旨斷續。文理互相乖違。血脉全無貫串。非
佛意也。今註不敢效尤。刪改前謬。合一經為一章。
務令問答照應。機解融通。間於承接闔闢處。略為
節段。庶令操觚者。便於註脚。閱經者。易於寓目耳。
按此經。舊本分作上下二卷。照前分數割截。十四分
以前為上卷。十五分後為下卷。藏本因之。襲於前
文。便於編帙。習焉不察耳。愚意倘須分卷。當從經
首起。至果報亦不可思議止為一卷。自須菩提再
請住心降心起。至末為二卷。於義甚當。蓋經中立
教。前為未悟菩薩而說。後為已悟菩薩而說。前淺
後深。無妨經脈也。闕文以待知者。
按此經文。合作一卷。不分分數卷次者。止見近代憨
祖決疑。獨立一格。惟於經中。承接段落。不無可議。
今註多從憨祖定本。段落少別。
按此經解註。諸家不一。細閱詮義。未免互相矛盾。少
見貫通。往往問答重複。次第參錯。觀者易至望洋。
近代憨祖決疑。拂去前文。別出一解。披卷燎然。一
覽洞達。愚意解因疑起。應先疑後決。空生未問。預
出疑情。似未甚妥。今註多從憨本。拈出經文。前後
承接。絡繹不斷。合一經為一章。似於佛心不大悖
謬。識者教之。
按此經。不一家言。宗師提唱宗旨。教家牽引教相。各
出所見。顯露家風。究於金剛真諦。尚隔一層。今註
不及宗語。不參教乘。務契佛心。直指見性而已。註
中間或援引宗教。用資證據。亦造車合轍之解也。

<pb n="601"/>
No. 496
<sarticle>金剛般若波羅蜜經</sarticle>

<other>宗旨</other>
凡一經必有一經宗旨。此金剛般若波羅蜜經。當
以無相為宗。經中提唱。所言四句偈者。凡十有四。
確見指定無我相人相眾生相壽者相。以此四句
偈。為一經之宗旨也。諸家解註。多涉儱侗。歷代宗
師。不欲以實法與人。多從向上句。末後句。提唱宗
綱。不肯說破。令初機禪人。從空摸索。向自己分中
四句偈參取。直至山窮水盡時。忽然豁開金剛正
眼。放出般若真光。原來四句偈。是我本來面目。無
我人眾生壽者等相。一部金剛經橫說豎說。權說
實說。無非欲人空却四相。收歸自己般若分中。我
人眾生壽者諸相。如水中捉月。鏡裏尋頭。了無可
得。所以當日。天親菩薩。昇兜率宮。請益彌勒。如何
是四句偈。彌勒云。無我相無人相無眾生相無壽
者相是也。此是慈氏婆心親切。開口一句道破了。
後來六祖大師。以摩訶般若波羅蜜為是。傅大士
云。若論四句偈。應當不離心。從上聖賢。千言萬語。
無非欲人直下承當。識取無相真宗。一部金剛經
頓成剩語。後來解經。不一家言。或以色見聲求四
句為偈。或以夢幻泡影四句為偈。未嘗不是。當知
經中二偈。不過欲人離却色相。一切有為法。識取
無相之相。為真。有相之相。為幻爾。細繹此經。一經
如一分。一分如一句。一句如一字。且道這一字。從
何處下註脚邪。昔日趙州禪師。每遇學人入室。令
參無字為話頭。這一無字。圅蓋乾坤。森羅萬象。識
得金剛宗旨。參禪悟道。始有少分相應也。
<other>教意</other>
此經大意。專為初地聖賢。大心菩薩已悟未悟。著
相修行。不達無相本體而發。非為一切凡外迷心
邪見設也。經云。如來為發大乘者說。為發最上乘
者說。兩種聖賢。實非尋常可比。已於大乘最上乘
發菩提大心矣。無奈人法二執。未能盡忘。四相未
空。三心未了。未能降伏。未知住處。縱知住處。未免
住在一處。不能無所住而生其心。世尊哀愍。為說
是經。首令空生發問。會上弟子一千二百五十人。
禪定如飲光。多聞如慶喜。神通智慧。說法第一。一
切賢聖僧。弗與焉者。蓋以是經。專為解空而發也。
初地聖賢。大心菩薩。未得心空及第。往往向外馳
求。其最上者。日以度生為念。必欲盡大地眾生。度
令成佛而後已。孜孜兀兀。盡人提撕警覺。止知有
能度者屬我。所度者屬人。一切含靈眾生。一切福
德壽命。俱從人我起見。佛說此經。先從度生發端。
良以法界眾生。度脫不了。自性眾生。總以無餘涅
槃而滅度之。收歸四句偈中。千了萬當。故云無有
眾生得滅度者。降伏其心。而使之住。莫先於此。心
既住矣。不免住在一處。從眾生起見。或布施求福。
或禮拜供養求福。或莊嚴佛土以求福。一切有為
法。無非著相修行。不若受持四句偈之為實相也。
復次。住在一處。或證因果。或修六度。或開五眼。似
有實相之可據。究竟不如我佛世尊。昔日在然燈
會所。親受記莂。於法實無所得。到此地位。方稱四
相全空。萬德莊嚴。視彼種種布施。種種供養。種種
禮敬。種種建立修福。皆是有為之法。如夢幻泡影
露電等耳。故云。為發大乘者說。為發最上乘者說。
若為眾生說。則教他布施。教他供養。教他禮拜莊
嚴塔廟。以求福報。在所不免。四果六度。五眼等法
門。非是若輩境界。無勞建埽矣。
<other>經題</other>
金剛表義也。西域有金剛寶。至堅至利。不可破壞。
而能破壞一切物。故取此以喻般若真智。歷劫不
<pb n="602"/>
壞。能斷一切煩惱也。金剛為般若之體。般若為金
剛之用。體用合一。彼此同歸。謂到彼岸。彼岸是覺
地。此岸是迷津。眾生汩沒苦海。陷生死流不能自
渡。金剛般若。如渡海之浮囊。中流之航筏。憑此得
渡。佛說是經。欲人空却四相。無能度之我。無所度
之人。無此岸之眾生壽者。無彼岸之樂土福城。一
大藏經。不離此義。故曰。經者。徑也。直指人心見性
成佛之徑路也。
如是我聞。一時。佛在舍衛國祗樹給孤獨園。與大比
丘眾千二百五十人俱。爾時。世尊食時。著衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已。敷座而坐。
初序所聞。次序其時。次序其主。次序其地。次序其
眾。乃從主位邊。詳序其日用尋常。著衣喫飯。行住
坐臥。悉從般若光中。次第流出。四相銷歸無相。靜
觀得之。以下問答經文。乃佛與空生。啐⿰口豕同時。眉
毛廝結。四相平等。默契無相之宗。或未答而先問。
或未問而先答。或隨問隨答。或即問即答。或離問
離答。或非問非答。總是一期建立。一期掃蕩。針芥
相投。水乳和合。寓言之。不為泛。重言之。不為複。詳
言之。不為繁。約言之。不為略。合一經而為一句。攝
有句而歸無句。此金剛般若。法寶其光。所以照天
照地也。
時。長老須菩提在大眾中即從座起。偏袒右肩。右膝
著地。合掌恭敬而白佛言。希有。世尊。如來善護念諸
菩薩。善付囑諸菩薩。世尊。善男子．善女人。發阿耨多
羅三藐三菩提心。云何應住。云何降伏其心。
此空生禮敬讚佛。起經首問答之端也。世尊日用
云為。一真如如。空却四相。任運隨緣。無甚奇特。空
生一見。便讚歎希有。於頂門上。別開一眼。與白毫
相光。眉毛廝結。發端起問護念付囑之佛慈。住心
降心之佛教。此未答而先問也。佛於發大乘心。與
發最上乘心者。如王子初生。先以四大海水。而灌
沐之。是護念義。及其長大。付以家業。授以王位。仍
以四大海水。灌其頂門。是付囑義。初心菩薩。四相
未空。二執未忘。譬如商賈居奇。過都越國。水宿山
行。了無棲泊之處。良由馳逐之心未息也。故先問
住。後問伏。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。唯然。世尊。願樂欲聞。
此隨問隨答也。諦聽為說。授受常儀。如其所問而
答之云。如是住。如是降伏其心。會得如是句。方知
四句偈。俱從真如中來。不落有無。不涉知解。空生
所以傾心信受。願樂欲聞也。先發誓願。心生喜樂。
懇求所欲。得聞玅法也。
佛告須菩提。諸菩薩摩訶薩應如是住。如是降伏其
心。所有一切眾生之類。若卵生．若胎生．若濕生．若化
生。若有色．若無色。若有想．若無想．若非有想非無想。
我皆令入無餘涅槃而滅度之。如是滅度無量無數
無邊眾生。實無眾生得滅度者。何以故。須菩提。若菩
薩有我相．人相．眾生相．壽者相。即非菩薩。
此破諸菩薩度生之執。諸菩薩所以不能住心降
心者。由於度生念切。多作癡想。發弘誓願。眾生無
邊誓願度。舍己為人。思以藐然之我。置四生十類
之中。人人普度。物物曲成。佛有三不能。堯舜其猶
病諸。是故我佛立教。於眾生無邊誓願已。即收歸
自己分中云。自性眾生誓願度。蓋以大地之眾生。
即自性之眾生也。著相菩薩分而二之。實相菩薩
合而一之。我能度自性之眾生。則自性涅槃。無欠
無剩。眾生涅槃。亦復如是。此即儒教所謂致中和。
天地位。萬物育也。梵語涅槃。此云寂滅。寂是不動。
<pb n="603"/>
滅是無生。能以寂滅而度眾生。則六合一家。八荒
一闥。天地與我同根。萬物與我為一。無量無數無
邊眾生。不出自性眾生之中。無有眾生而不滅度
者。實無有眾生得滅度者。識得自性眾生。菩薩癡
念。一期降伏矣。到此一句說明。我人眾生壽者四
相本空。無所則聖。有所則凡。菩薩者以智度人之
名也。捨己從人。顧子失母。非大菩薩矣。故四句偈
為金剛般若宗旨。
復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
此破諸菩薩住相布施求福之執。求造福修德之
人。心存四相。住在布施邊。漸成窠臼。不能當下掀
翻。必須不住四相而行布施。其福德不可思量也。
復次須菩提者。再敘問答之詞。呼空生而語之。菩
薩於法。應無所住而行布施者。四相本無。三輪體
空。不見有能施之我。不見有所施之人。不見有布
施之眾生。不見有功德之壽者。眼之於色。耳之於
聲。鼻之於臭。舌之於味。身之於觸。意之於法。一切
不住。內淨六根。外淨六塵。大地眾生。日擾擾於根
塵器界之中。希求布施。其在我者。法住法位。寂然
不動。感而遂通。不必盡人布施。而有過化存神之
玅。無有一物。不得其所。是之謂不住相布施。福德
不可思議也。復呼空生而徵詰之。世界有相。故有
四維上下。成住壞空等劫。如其無相。四維上下虗
空無物。不可思量。空生遂於言下領解。信知無住
相布施。所有功德。亦復如是。佛乃印可。一切菩薩
皆應如所教而住也。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
此因諸菩薩著相見佛。禮拜求福。不知栴檀金色
之外。有箇非相真佛。不可以著相見者。古德云。金
佛不度爐。木佛不度火。泥佛不度水。真佛內裏坐。
經中所云非身相者。即真佛之謂也。諸菩薩認取
四相。不識無相真空。故佛告須菩提。凡所有相。如
我人眾生等。皆是虗妄。縱饒勤參默觀。能所未忘。
猶是虗妄之見。若見諸相非相。方許親見如來也。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人不於一佛二佛三四五佛而種善根。已於無
量千萬佛所種諸善根。聞是章句。乃至一念生淨信
者。須菩提。如來悉知悉見。是諸眾生得如是無量福
德。何以故。是諸眾生無復我相．人相．眾生相．壽者相。
無法相。亦無非法相。何以故。是諸眾生。若心取相。即
為著我人眾生壽者。若取法相。即著我人眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說。汝等比丘。知
我說法。如筏喻者。法尚應捨。何況非法。
此反復問答。申言菩薩於四相之外。別生法執。取
法相與非法相。究竟未解真空也。昔如來自言。吾
住世四十九年。未曾說著一字。經云。知我說法如
筏喻者。皆因初心菩薩。法執未忘。得聞如是言說
章句。便生實信。從持戒修福起見。諦信受持。所種
善根固因宿植。雖具實信。未為究竟。待聞是章句。
乃至一念不生。而生淨信者。福德無量也。所云實
信者。取相也。持戒修福。種有漏因。縱饒歷劫善根。
<pb n="604"/>
從一佛至千萬佛所修種得來。猶是人天福報。究
竟所得。終有限量。不若一念淨信之為勝也。一念
則四相全空。淨信則六塵不住。無有一法可得。是
名真得。昔日傅大士。登座講經。撫案尺一聲。便云
講經已竟。此是一念淨信榜樣。具佛知見。成佛知
見。感應道交。說者聽者。皆有無量福德。不可思議
也。何以故下。是申明四句偈義。倘能空却四相。則
法與非法。銷歸無有。反是。著相取相。便是法執。決
與非法。皆所不應取著也。又恐法執菩薩。受持經
典。依教奉行。如佛所說。不識佛心。殊不知佛所說
法。稱般若船。未渡迷津。必須船筏。既登彼岸。何用
舟航。六祖云。迷時師渡。悟時自渡。得魚忘筌。得兔
忘蹄。通達法要者。當如是爾。識得四句偈。方可誦
經閱藏也。
須菩提。於意云何。如來得阿耨多羅三藐三菩提耶。
如來有所說法耶。須菩提。如我解佛所說義。無有定
法名阿耨多羅三藐三菩提。亦無有定法。如來可說。
何以故。如來所說法。皆不可取．不可說．非法．非非法。
所以者何。一切賢聖。皆以無為法而有差別。
承上文。申前法執之義。恐初心菩薩。堅執佛言。以
為究竟。謂佛已得無上正等正覺矣。執為定法。遂
成法執。故不待空生之問。先徵詰之。空生果能解
佛所說。無有定法。名為無上菩提者。亦無有定法
之可說。何以故。如來說法。皆從般若光中流出。聽
者不可取。說者不可與。若諸眾生。心取於相。即著
四相。取於法相。與非法相。皆著四相。是法非法。皆
非法故。未了人法二空。皆屬有為之法。空此二執。
方是無為。無為之法。無相之宗。如水傳器。得之淺
者。則為賢人。得之深者。則為聖人。雖有差別。實無
差別。後篇四果聖賢。皆從無為法中。而有差別者。
直至如來極果。四相全空。方稱於法實無所得也。
須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多。世尊。
何以故。是福德。即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛．法者。即
非佛．法。
承上文。再遣著相布施之執。謂住在六根六塵。分
別我人眾生壽者諸相。而行布施。是謂法執邊事。
以諸菩薩。多從求福恒情起見。傾財竭力。所有七
寶。而行布施。充滿三千大千世界之量。遍及三千
大千世界眾生。所得功德。宜與之等。不待空生致
問。先徵詰之。空生果能諦信。明知福德分中。有事
有性。七寶布施。福德事也。事有多少。故如來說福
德多。經中四句偈。為人演說。福德性也。性無增減。
以法施彼。聞者聽受。言下領悟。是能自盡其性。盡
人之性者。此中福德。非大千七寶之所能及。故云
勝彼。昔日達磨西來。直指人心。見性成佛。其對御
云。事佛本無功德。不謂功德本無。乃是本性中。無
有功德之相也。又呼空生以曉之云。經中四句偈
所以勝於七寶者。蓋以一切諸佛。無上正覺玅法。
從此經出。為他解說。是以法施勝財施多多也。前
以無相破住相之執。此以法施破財施之執。意旨
不同。又恐諸菩薩。認取法施。為殊勝功德。故再語
空生言。所謂佛法者。非真佛法。乃經中四句偈之
佛法耳。要識佛法所在。吾教西來。不立文字。文字
之法。乃眾生法。所謂法法本無法。無法無非法。方
是真佛法也。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹。名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
<pb n="605"/>
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含。能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言。
不也。世尊。何以故。實無有法。名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說須菩提是樂
阿蘭那行者。以須菩提實無所行。而名須菩提是樂
阿蘭那行。佛告須菩提。於意云何。如來昔在然燈佛
所。於法有所得不。不也。世尊。如來在然燈佛所。於法
實無所得。
此承上文。所云一切聖賢。皆以無為法。而有差別。
隨機問答。漸次深入。初果二果三果四果所由分
別名相。次第分疏。須陀洹。名為入流。謂初入其門
得預聖人之流。能捨麤重煩惱。未能離細微煩惱
者。是謂初果。斯陀含。名一往來。蓋自觀諸境。止有
一生一滅。更無第二生滅。實無生滅可得。是謂第
二果。阿那含者。名為不來。謂不來欲界受生。心無
所得。實無不來之相。是謂第三果。阿羅漢者。此云
無學。謂諸漏已盡。不須修習。雖有法。實無有法可
得。是謂第四果。須菩提乃是四果聖賢。自呈見地。
故云。阿羅漢不著四相。不作是念。自謂我得阿羅
漢道也。憶承佛授記云。我得無諍三昧。人中第一。
謂之離欲阿羅漢。我若於授記時。直下承當。自謂
我是離欲阿羅漢。便是有所修行實法。世尊必定
不與我授記。是樂寂靜行者。四果聖賢於無為法
而有差別如此。此尚屬羅漢地位。迨至如來極果。
斯為極則。當知。世尊當日從然燈佛所親授記莂。
味於無為法。實無所得。雖云授記。但印此心而已。
非謂有可得之法。有可成之佛也。此破諸菩薩。心
求證果。成佛授記之執。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩。應如是生清淨心。不應住色生心。不應
住聲香味觸法生心。應無所住而生其心。
此破住相莊嚴佛土之執。是義該管粗細。細為佛
性自心之上萬德莊嚴。不可以相求。不可以目覩。
道是莊嚴。即非莊嚴。是則名為莊嚴者性分中自
有之莊嚴也。麤如造寺建塔塑像書經等。一切有
為法。道是莊嚴。即非莊嚴。必須能所兩忘。乃名莊
嚴也。如來垂問。空生解悟。當知佛土莊嚴。是清淨
心。無住相心。一有住著心。為外塵所縛。不能活潑
自在。如朽木不復萌。死不復燃一般。自謂莊嚴。
非真莊嚴也。應無所住而生其心。是金剛正眼涅
槃妙心。直指單傳。最親最切句。昔日六祖從柴擔
上一聞便悟。入黃梅室。直下承當。凡屬祖師門下。
須從無住生心處討箇落著。不得作語言文字。拍
盲承當。要與祖師西來意相應。方是莊嚴佛土也。
按古作字。生心為性。性如流水。不生則竭。性如林
木。不生則折。性如活火。不生則滅。性如月輪。不生
則缺。天地之運。晝夜不停。萬物之機。循環不息。為
無所住。故無不生。自性如如。本無住著。本無生滅。
識得無住生心。便是無生法忍也。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大身。
承上文莊嚴佛土而言。隨機問答。悟得佛土莊嚴
不著實相。不落大小。假令有人從相作觀。由空入
假。丈六金身。忽而大等須彌。猶是法執邊事。何以
故。清淨法身無有大小。佛說非身。是真法身。故名
為大身也。
<pb n="606"/>
須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界。以用布施。得福多不。須菩提言。甚多。世尊。佛
告須菩提。若善男子．善女人。於此經中。乃至受持四
句偈等。為他人說。而此福德勝前福德。
此三破著相布施求福之執。由諸菩薩。皆以七寶
布施。多者為勝。佛就空生發問。謂恒河最多。河中
之沙。非計較算數之所能及。是為多不。空生隨問
隨答。不容擬議。佛以寶喻沙。盡沙滿界。用以布施。
得福之多。自不容說。乃告之以受持經中四句偈。
為人解說者。此以法施。彼以財施。福德殊勝。非恒
河七寶之所能及也。受謂諦信領受。持謂持守遵
行。非泛泛念誦之比。為他人說者。四相全空。不說
而說。人法兩忘。說而不說。我以不說說之。彼以不
聞聞之。是名真解說。真福德也。
復次。須菩提。隨說是經。乃至四句偈等。當知此處。一
切世間．天．人．阿脩羅。皆應供養。如佛塔廟。何況有人
盡能受持讀誦。須菩提。當知是人。成就最上第一希
有之法。若是經典所在之處。即為有佛。若尊重弟子。
承上文。告空生言。聞說此經。至四句偈等。當生希
有難遭之想。非但諸菩薩眾。所當恭敬受持。世間
天人。乃至阿修羅等皆當恭敬供養。如佛在塔在
廟一般。法寶光明。照天照地。不可思議。何況盲人
受持是經。行解相應。誦讀是經。心口如一。如是之
人。便能不離本處。成就第一希有之法。法法流通。
不令斷絕。經典所在。即佛所在。金剛會上。尊重弟
子。如須菩提等。逼塞虗空。無在無不在也。
爾時。須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。須菩提。於意云何。
如來有所說法不。須菩提白佛言。世尊。如來無所說。
法會未畢。遽請經名。蓋空生到此。已領玅悟。當中
一問。截斷眾流。別通一路。結集前文。更進一解。學
者當知。華屋之門。從此深入。未可得少為足也。奉
持解義如上。所云佛說般若波羅蜜經云云者。謂
是法親出佛口。故云佛說。默傳佛心。超出言外。雖
有所得。實無可得。故云即非。即非即是。強與安名。
故云是名。經題解說無容添足。出經名後。世尊說
法已竟。却恐諸菩薩眾。同時聽受。領略麤旨。皆謂
如來有所說法。故呼空生而徵詰之。空生果能密
望其旨。直下承當。一句道破。如來實無所說。何等
直截。所是所說之法。能是能說之人。如來人法兩
空。能所雙泯。豈復更有說法之相邪。到此方知黃
面老子。婆心叨怛。
須菩提。於意云何。三千大千世界所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。
此承上文。無所說法。不是頑空。蓋塵界銷鎔。合成
一體。是非粉碎。攝入真空。青青翠竹。總是真如。[鬱-山+止]
[鬱-山+止]黃花。無非般若。現大為小。微塵即界。現小為大。
世界即塵。金剛全體。無處而非法身。般若真光。隨
在皆成法寶。是無所說。無非所說之法也。佛於□
坐。一徵一答。針芥相投。宮商玅叶處。悟者方知。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。
此承上文塵界銷鎔。是故法化如一。依正三身實
相非有非無。奈諸菩薩眾仰覩慈容。皆從三十二
相起見。殊不知此乃色相如來耳。當知別有一箇
真性如來。非色非空。超然萬象之表。無變無壞。消
<pb n="607"/>
歸四相之中。故云。是相即非相。識得非相。是名真
相也。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
四言福報。遣著相布施之執。前言七寶布施。是舍
外物。向外馳求。此言身命布施。識破幻身。從幻作
福。雖捨幻軀。究非實際也。須信受奉持四句偈。悟
我人眾生壽者。四相全無。三輪體空。為他人說。人
法兩忘。自他兼利。乃為究竟。其福甚多者。般若之
福。遍及眾生。不可思議也。
爾時。須菩提。聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。世尊。若復有人得聞是經。信
心清淨。即生實相。當知是人。成就第一希有功德。世
尊。是實相者。即是非相。是故如來說名實相。
上文言其福甚多。此云第一希有功德。較前得福。
實為希有也。空生得聞是經。悟入真空實相。非前
福報之比。懽喜到極。轉生悲泣。自幸聞法之深。轉
傷際遇之晚。不待徵詰。而白佛言。悟後呈解也。空
生已得慧眼。於有見真。未曾得聞是經。猶有空障。
聞是經已。於空亦遣。了達中道。洞見實相。白世尊
言。若復有人。聞我所聞。亦應得我所得。經中功德
不求自至。遂於萬象森羅諸相虗幻之中。指出實
相。為一切功德根本。即自性也。自性若無。功德亦
無。識得自性。功德本有。所謂實相者。乃是信心清
淨。玅湛總持。常空常寂。一大藏教收歸自性分中。
無法可說。無佛可成。無生可度。是名實相成就第
一希有功德也。經中所言。福德兼舉。為中根人說
耳。此獨言功德者。是功成果滿之候。福報不足道
矣。壇經有德在法身中。非在於福之語。正謂此也。
恐諸菩薩聞說實相。以為實有。著相求之。去道遠
矣。故空生再白佛言。所謂實相者。心如太虗。無相
可求。故云即是非相。又恐聞說非相。舍實取空。認
作龜毛兔角。不知本來實相。即是非相。非有非無
非空非實。正如水中鹽味。色裏膠青。決定是有。不
見其形。是故如來說名實相也。
世尊。我今得聞如是經典。信解受持不足為難。若當
來世。後五百歲。其有眾生。得聞是經。信解受持。是人
即為第一希有。何以故。此人無我相．無人相．無眾生
相．無壽者相。所以者何。我相即是非相。人相．眾生相．
壽者相即是非相。何以故。離一切諸相。即名諸佛。佛
告須菩提。如是。如是。若復有人。得聞是經。不驚．不怖．
不畏。當知是人甚為希有。
承上文第一希有功德。此但言希有。功德不足道
矣。空生既悟之後。為眾生說法。使同歸於悟也。先
陳我得聞是經典。信解受持。未足為難。願與當來
五百年。為一小劫。所有眾生。同一信解。同一受持。
乃為希有難得之緣。何以故。此信解受持之人。識
得經中四句偈。即能空諸四相。我人眾生壽者。道
是無相。即是非相。是相非相。二見俱離。與佛平等。
故言即名是佛。佛乃印可。如是如是者。深契如來
法要也。空生又恐後世眾生。於大乘經典。河漢其
言。望洋而退。信受奉持難得其人。良由眾生心量
狹劣。少見多怪。遇大而驚。逢高而怖。見難而畏。審
能從聞入信。因信遣疑。安然不驚。怛然不怖。毅然
不畏者。信受奉持。固為第一希有功德。當知是人。
甚為希有。非功德之可比也。
何以故。須菩提。如來說。第一波羅蜜。即非第一波羅
蜜。是名第一波羅蜜。
此承上文。更進一解。上文空生聞經得悟。更發大
願。以此經偈。流通法界。直至五百年後眾生。人各
聞經。人各信解受持。空諸四相。不驚不怖不畏。此
<pb n="608"/>
是空生一片婆心法施。最為極則。世尊呼而告之
云。汝所法施。是第一究竟。當知一切眾生。盡人有
此一部真經。祕在如來藏中。悟則為佛。迷則眾生。
究竟無佛可成。無生所度。無法可施。無岸可到。佛
說布施。是第一波羅蜜。即非第一波羅蜜。不過假
借名字。使人識取彼岸。先登直到耳。按波羅蜜有
十。一布施。二持戒。三忍辱。四精進。五禪定。六智慧。
七慈。八悲。九方便。十不退。此云第一者。指布施言。
前為求福說。此度生說。
須菩提。忍辱波羅蜜。如來說非忍辱波羅蜜。是名忍
辱波羅蜜。
承上文。身命布施。更進一解。前屬布施分攝。此屬
忍辱者。蓋捨身斷命而行布施。是布施極則。不瞋
不恚。不煩不惱。是忍辱極則。是能究竟到彼岸之
人。當知更有向上一步。四相非有。三輪體空。無施
者。無受施者。無辱可忍。無岸可登。方是極則之極
則。故語空生云。如來說忍辱非忍辱。不過假借名
言。使人承當耳。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相．人相．眾生相．壽者相。應
生瞋恨。須菩提。又念過去於五百世作忍辱仙人。於
爾所世。無我相．無人相．無眾生相．無壽者相。
承上文忍辱言。世尊現身說法。向自己分中。拈出
忍辱榜樣。到此方是極則也。昔世尊五百世前作
忍辱仙人。山中宴坐。遇歌利王出獵。王暫憩息。左
右彩女。往見仙人圍繞禮拜。王既覺知。大怒割截
仙人肢體。仙人懽喜納受。自發願云。願生生世世
度王成佛。此便是身命布施。當節節支解時不生
瞋恨。無甚奇特不過空諸所有。無受割截之我。無
施割截之人。無業報之眾生。無癡戀身令之壽者。
尚要解冤釋結。度令成佛而後已。是能忍辱。而行
布施也。念過去下。乃追述前因。為後人布施榜樣耳。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。即為非住。是故佛說。菩薩心
不應住色布施。須菩提。菩薩為利益一切眾生故。應
如是布施。如來說。一切諸相。即是非相。又說。一切眾
生。即非眾生。
承上文。布施忍辱。離一切相而言。告須菩提。如來
離相度生。諸菩薩亦應離一切相。發無上菩提心
也。所云離相者。非是脫空之謂。謂於六塵擾擾。諸
相交集中。萬象森羅。一真獨露。見色聞聲不應住
著。香味觸法。亦復如是。前云應無所住而生其心
者。境與心融。今云應生無所住心者。心隨境化。若
心有所住。便是不融不化。著意安排。即為非住矣。
是故佛說菩薩度生真心。不應住在六塵邊。而行
布施。住相布施。利益有限。離相布施。利益無窮。故
云應如是布施也。又恐菩薩從眾生著相。認相為
我。眾生為人。相與眾生。分而為二。故佛隨建隨掃。
說是相即非相。說是眾生即非眾生。眾生即相。相
即眾生也。
須菩提。如來是真語者．實語者．如語者．不誑語者．不
異語者。須菩提。如來所得法。此法無實無虗。
上文出經題後。佛為空生說法。深入一層。說到因
果皆空時。却恐聞者。發起疑情。謂果空不必用因。
因空不能得果。且因中行施。不住生心。則無實果
可證矣。世尊不待請問。誡以勿疑。但當諦信。佛言
真語無偽。實語無虗。如語無變。不誑語無欺。不異
語無別。空生所聞之法。即如來所得之法。說實說
虗。皆為戲論。不可妄起疑情也。
須菩提。若菩薩心住於法而行布施。如人入暗。即無
所見。若菩薩心不住法而行布施。如人有目。日光明
<pb n="609"/>
照。見種種色。須菩提。當來之世。若有善男子．善女人。
能於此經受持讀誦。即為如來以佛智慧。悉知是人。
悉見是人。皆得成就無量無邊功德。
此語空生重申法施玄旨。以菩薩心化度眾生者。
心住於法而行布施。便成法執。而生法障。如入暗
室。了無所見一般。若能不住於法。而行布施。豁開
法眼。覩見法光。如有目人。見地分明。更藉日光。種
種色相。照燭無遺。乃呼空生而付囑之。受持此經。
傳與當來。盡人皆得受持讀誦。其人智慧。入佛知
見。如來智慧所照亦復如是。感應道交。悉知悉見。
成就無量功德。不可思議。此無住相。而行布施之
玅用也。
須菩提。若有善男子．善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量百千萬億劫以身布施。若
復有人。聞此經典。信心不逆。其福勝彼。何況書寫．受
持．讀誦．為人解說。
承上文。不住相布施而言。前淺後深。前經所說。不
及時分。與等身分。此言一日三時。及恒河沙數等
身分不及命根者。意此非前文身命布施之解。蓋
謂隨時隨地種種現身。歷劫行施也。前經止云受
持。此云信心不逆。是與般若契合。直至不疑之地。
一心隨順。依教奉行。非徒受持而已也。書寫受持
為人解說。是從般若光中。流出語言文字。代佛宣
揚。非徒紙上陳言。依文解義之可比。是能不住於
法而行布施者。其福勝彼。謂般若經中。自然本具
之福德。四句玅偈。包括恒沙身根器界一切眾生。
皆在如來福德之中。勝彼現身布施者相去遠矣。
須菩提。以要言之。是經有不可思議．不可稱量．無邊
功德。如來為發大乘者說。為發最上乘者說。若有人
能受持讀誦。廣為人說。如來悉知是人。悉見是人。皆
得成就不可量．不可稱．無有邊．不可思議功德。如是
人等。則為荷擔如來阿耨多羅三藐三菩提。何以故。
須菩提。若樂小法者。著我見．人見．眾生見．壽者見。即
於此經。不能聽受讀誦．為人解說。
此要言一經旨趣。超出凡情世見之外。故不可思。
超出語言文字之外。故不可議。超出算數計較之
外。故不可量。充滿十方。徧周三界故無邊。所云功
德。即前不住相布施者是。此是佛法極則。非小根
小器之人所能承當。如來特為菩薩乘．佛乘而說。
能發大乘心者。即是菩薩。發最上乘心者。即同如
來。無上法門。需人荷擔。倘或畏大樂小。必不能堪
任負荷。儒教所謂人能弘道。非道弘人。是也。乃復
申言。受持讀誦演說功德。具佛知見。當為如來之
所護念付囑。成就大功德藏。一肩負荷。無上菩提
無有退屈。若是喜樂小法之人。自甘下劣。便著我
見。分別彼己。便著人見。置四生於度外。期身命之
延長。著眾生壽者見。四見存於隱微。四相積為生
滅。不能契此經旨。信受讀誦。為人解說。如上所云
也。
須菩提。在在處處。若有此經。一切世間．天．人．阿修羅。
所應供養。當知此處即為是塔。皆應恭敬。作禮圍繞。
以諸華香。而散其處。
此讚般若法身常住。世人但知敬信法寶。殊不知
法寶即是法身。三世諸佛。慧命所寄。一切眾生。性
命所關。在在處處有此法寶。在在處處有此法身。
天人修羅同具同有。所當供養。如來滅度後遺下
舍利真身。天上人間建塔莊嚴。實為恭敬。此經乃
如來遺教。親口親言。非等閒文字之比。所當恭敬
圍繞散華香於其處者。恭敬表皈依。圍繞表回向。
散華香表一切功德。莊嚴佛土。處處皆然。無非般
若也。
復次。須菩提。善男子．善女人。受持讀誦此經。若為人
<pb n="610"/>
輕賤。是人先世罪業。應墮惡道。以今世人輕賤故。先
世罪業即為消滅。當得阿耨多羅三藐三菩提。
此讚般若功德。有離障出纏之益。上明生善。今明
滅惡。造作定業。不可逃避者。修般若因。前生罪業
應墮三惡道者。乘般若力。轉重為輕。不過餘殘宿
報。定業難逃。為人輕賤。入般若門。宿生罪業即為
消除。而得無上菩提也。置此論者。緣世間有信心
行善。信經修性之人。現生轗軻。名位屈辱。衣食艱
難。受人罵辱輕賤者。亦復不少。俗眼視之。便謂佛
法無靈。不知此一輕賤。正是轉因易果。直趨無上
菩提時節。不可因此而退屈也。佛語空生。宣布此
義。
須菩提。我念過去無量阿僧祗劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。須菩提。若善男子．善女人。於後
末世。有受持讀誦此經。所得功德。我若具說者。或有
人聞。心則狂亂。狐疑不信。須菩提。當知是經義不可
思議。果報亦不可思議。
此是如來現身說法。極言般若勝因。非供養承事
一切諸佛所及。自念我在過去無量劫。然燈佛所
得值若干數萬億諸佛。悉皆供養承事。無唐捐者。
此種功德。實非前文身命布施之比。若復有人。於
末後世。稱經功德。勝我供養承事功德。百不及一。
乃至多數等分。所不能及者。蓋謂無相功德勝有
為法萬萬也。極言此經功德。不可思議如此。功德
無盡。我說無盡。眾生無盡。疑信無盡。如來隨其根
器而善導之。不可不說。不容盡說。所謂止止不須
說。我法玅難思。一句道盡聞者易起疑情。心狂惑
亂。反生誹謗。墮三惡道。利之適所以害之。起下文
空生再問之意。
爾時。須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相．人相．眾生相．壽者相。即非菩薩。所以者何。須菩
提。實無有法發阿耨多羅三藐三菩提心者。
此節問答。頗涉重複。憨山決疑略云。初問應住降
伏以來。通破凡夫修菩薩行者。所執之疑。當知我
法二執。有麤有細。前破凡夫麤執。以所執五蘊色
身為我執。執我所依為緣塵。六度之行。希求菩提
者為法執。緣此二執。皆著相故。是故破初發心菩
薩未悟般若之疑。但顯下不見有眾生可度也。此
後乃破細微我法二執。是已悟般若之菩薩。但執
有能證之智。為我。有所證之真如。為人。能證能悟。
為眾生。證悟未忘。潛續如命。為壽者。以此四相。最
極微細。故為微細二執。所謂存我覺我也。故向下
發揮。獨標一我字。但破我執。上不見有佛果可求
也。此與前文。問同意別。觀者應知。經中初問。云何
應住。云何降伏其心者。謂初心菩薩．大心凡夫。始
發度生之心。種種著相。依著自己五蘊色身修行。
其所布施。執著六塵麤相而求福報。其所求菩提。
執著化佛色相之身。其土。則眾寶莊嚴之土。種種
修行。皆不離相。去般若遠矣。空生發問。被佛重重
破斥。直至一切色相皆離。方契真如。般若實智。到
此。空生已悟。大眾疑消。經文不可思議已前。皆是
此意也。今此經文以下。乃是破已悟般若菩薩微
細之執。四相皆細。到此。獨標一我字為首。但云。我
應滅度眾生。再不復言及布施。是知已悟菩薩。功
行已圓。惟有生．佛之見未泯耳。然此細智為我。又
問應住降伏。似與前問同意何也。蓋此菩薩。已離
<pb n="611"/>
五蘊。但習氣未忘。故於真如智中。亦求安住。且謂
菩提有所住處。求而不得。致心不安。故問降伏。此
求佛之心未安。以生佛之見未泯。不達平等一如
之故。問同意別。故世尊破云。發菩提心者。當作如
是觀。我滅度一切眾生已。實無有一眾生得滅度
者。良以眾生。本自如如。不待更滅更度。若執有滅
度。便著四相。非菩薩矣。此不見有眾生可度也。生
佛本來平等。眾生既無可滅。此中實無有法可求
菩提者。何以故。以眾生本自寂滅。即是菩提。不得
更求。此不見有佛果可求也。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法如來得阿耨多羅三藐三
菩提。須菩提。若有法如來得阿耨多羅三藐三菩提
者。然燈佛即不與我授記。汝於來世。當得作佛。號釋
迦牟尼。以實無有法得阿耨多羅三藐三菩提。是故
然燈佛與我授記。作是言。汝於來世。當得作佛。號釋
迦牟尼。何以故。如來者。即諸法如義。若有人言。如來
得阿耨多羅三藐三菩提。須菩提。實無有法。佛得阿
耨多羅三藐三菩提。須菩提。如來所得阿耨多羅三
藐三菩提。於是中無實無虗。是故如來。說一切法皆
是佛法。須菩提。所言一切法者。即非一切法。是故名
一切法。
此承上文言。無上菩提。實無有法可得。佛呼空生
而徵詰之。昔從然燈受記。盡人皆謂無上菩提。有
法可得也。空生領悟。解佛所說玅義。信知無上菩
提無法可得。是名真得。佛為印可。如是如是云者。
蓋謂實無有法可得。方是無上菩提極則。然燈授
記。當得成佛。以此之故。倘我於法。實有所得。不名
如來。不蒙授記矣。反復申明無法可得之義。如來
授記當作釋迦牟尼者。以如來洪名。乃十號之一。
如是諸法如義。謂真如性。無得無失。無去無來。故
云如來。世尊成佛。然燈授記。即是此義。非更有所
得也。若復有人言。無上菩提實有所得。殊不知無
有法可得者。是名真得。無實無虗。是名實無所得。
如來所說一切法。正是無實無虗之玅諦。是法非
法。皆名佛法。要而言之。名為佛法。即非佛法。古德
云。用即知而常寂。不用則寂而常知。方契玅覺。是
故名為一切法也。
須菩提。譬如人身長大。須菩提言。世尊。如來說。人身
長大。即為非大身。是名大身。須菩提。菩薩亦如是。若
作是言。我當滅度無量眾生。即不名菩薩。何以故。須
菩提。實無有法名為菩薩。是故佛說一切法無我．無
人．無眾生．無壽者。須菩提。若菩薩作是言。我當莊嚴
佛土。是不名菩薩。何以故。如來說。莊嚴佛土者。即非
莊嚴。是名莊嚴。須菩提。若菩薩通達無我法者。如來
說名真是菩薩。
此借大身以喻法身。不可著相求也。如來徵詰。空
生領悟。大身之外。別有非身。非身者法身也。菩薩
若存我執。我滅度眾生。猶執認大身為我。不復知
有真我。即不名之為菩薩也。何以故。實無有法。名
為菩薩。無有大身。是名非身。法即非法。身即非身。
相即非相。我人眾生壽者。同歸於無。豈復更有一
法可得耶。又借佛土為喻。佛土者。心土也。佛土無
相。云何莊嚴。若有可莊嚴者。便是有法可得。不名
菩薩。當知如來所說莊嚴者。是莊嚴法身。非莊嚴
大身。法身非身也。識得非身。是名莊嚴。通達無我
之法。無有一法可得。是則名為真菩薩也。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
<pb n="612"/>
是。世尊。如來有法眼。須菩提。於意云何。如來有佛眼
不。如是。世尊。如來有佛眼。須菩提。於意云何。如恒河
中所有沙。佛說是沙不。如是。世尊。如來說是沙。須菩
提。於意云何。如一恒河中所有沙。有如是沙等恒河。
所有沙數。佛世界如是。寧為多不。甚多。世尊。佛告須
菩提。爾所國土中。所有眾生。若干種心。如來悉知。何
以故。如來說。諸心皆為非心。是名為心。所以者何。須
菩提。過去心不可得。現在心不可得。未來心不可得。
此承上文。菩薩既悟之後。尚存人法細執。佛於諸
相之中。獨標一我。復於我相之中。表出法身。又曰
非身。種種破除。無法可執。却恐菩薩深信無相之解。
沉空滯寂。墮在空執。未免偏枯。故呼空生而徵詰
之。歷舉五眼。證明前解。即今青蓮紺目。現在如來
面上者。肉眼也。上見諸天。下徹十地者。天眼也。照
見眾生。根性深淺。識陰輪迴者。慧眼也。照見法身。
遍周法界。辨別一切有無空假者。法眼也。照見佛
土。無邊世界。放光普徧。破諸黑暗。圓滿十方。無障
無礙者。佛眼也。肉眼屬如來報身。四種聖眼。屬清
淨法身。法身無相。非藉報身。不能度人。聖眼無形。
非藉肉眼。不能見物。若執定是無。便落空亡外道。
故歷舉五眼。以徵詰之。空生領悟。隨機答問。不生
知解。如來再以恒河沙為喻。空生信為甚多。乃曉
之以眾生心量。如來悉知悉見者。以有五眼之故。
究竟眾生心量。萬別千差。盡屬妄想。皆為非心。非
心之心。即名為心。猶肉眼之眼。聖眼所寄。即名為
眼也。又恐聞說諸心。謂有實心。更須破遣。過去已
滅。現在虗妄。未來未起。三際推尋。求心了不可得。
五眼所見。瞥地成空。有無俱遣矣。
須菩提。於意云何。若有人滿三千大千世界七寶以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
經中屢言福報。此於菩薩既悟之後。似不須說。如
來再三徵詰者。却恐已悟菩薩。於人法細執之中。
未忘修福之見。仍是法執邊事。重重破遣。有者取
相也。無者離相也。離相見性。性如虗空。其福無量。
比前受持讀誦解說。更深一層。
須菩提。於意云何。佛可以具足色身見不。不也。世尊。
如來不應以具足色身見。何以故。如來說。具足色身。
即非具足色身。是名具足色身。須菩提。於意云何。如
來可以具足諸相見不。不也。世尊。如來不應以具足
諸相見。何以故。如來說。諸相具足。即非具足。是名諸
相具足。
上文掃除相見。不得取有。不得落空矣。却恐菩薩
悟後起疑。謂布施福德乃成佛之因。故感具足莊
嚴之果。今謂福德實無。是無果也。無佛可成。是無
果也。即今現身如來。具足色相從何而有耶。故呼
空生而徵詰之。空生言下領悟。謂不應從色身諸
相見如來者。蓋以如來法身。具足三十二行。是故
成此報身。具足三十二相。識得法身。便不應從報
身上起見也。復自解悟如來所說具足色身者。無
非赤肉團中。幻化之軀。當知中有一箇無位真人。
清淨玅色之身。乃名法身。故云非具足色身。即非
即是也。具足諸相。則八十種好。萬德莊嚴。又不止
於三十二相矣。復次徵詰。空生領悟。一如前解。謂
諸相具足。依舊報身邊事。故云即非具足。離却諸
相。不見如來。故云是名具足也。
須菩提。汝勿謂如來作是念。我當有所說法。莫作是
念。何以故。若人言。如來有所說法。即為謗佛。不能解
我所說故。須菩提。說法者。無法可說。是名說法。
承上文言。玅相無相。固非諸相可見。即今說法。亦
是無說之說。非言說可求。語空生言。如來諸相非
相。所固然也。即今說法。不得著相。勿謂如來超心
<pb n="613"/>
作念。自言我當有所說法。說者不作此念。聽受者
亦不應作此念。若人從語生解。便謂如來有所說
法。不是信佛。乃是諸佛。何以故。我所說法。不在言
說。著相之人。但以言說為說。不能解我不說之說
也。復告空生以曉之云。凡說法者。本無法可說。特
為眾生去除外妄而說。是以妄遣妄。非有真實。眾
生既悟。則不用此法矣。
爾時。慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。須菩提白佛言。世尊。佛得阿耨多羅三藐三菩
提。為無所得耶。佛言。如是。如是。須菩提。我於阿耨多
羅三藐三菩提乃至無有少法可得。是名阿耨多羅
三藐三菩提。復次。須菩提。是法平等。無有高下。是名
阿耨多羅三藐三菩提。以無我．無人．無眾生．無壽者。
修一切善法。即得阿耨多羅三藐三菩提。須菩提。所
言善法者。如來說即非善法。是名善法。
承上文。無法可說。是名說法而言。空生玅悟法身。
能信能受。能續佛慧命矣。爾時故稱慧命須菩提。
此示生法一如。無法可說。無眾生可度也。空生領
悟無法可說之旨。但恐未來眾生。聞此妙法。未知
能信受不。問佛。蒙答云。若作此解。便是眾生佛法。
分而為二矣。當知眾生本如。與法平等。無有眾生
之相。故云彼非眾生。但以真如隨緣而成眾生。故
云非不眾生。復語空生。發明其故。所謂眾生者。謂
我說一切法。為度一切生。既無一切生。即無一切
法。法生眾生。眾生生法。是謂眾生生者。是故如來
說非眾生。是名眾生也。空生意謂。佛法因於眾生。
而後有法。既無所得矣。今佛所得無上菩提。是有
耶。是無耶。佛決其無。故印可之。告空生言。無上菩
提。我與眾生。同具真性。本無得失。無所得固爾。即
一切細微少許之法。皆無所得。是故名為無上菩
提也。復告之言。所謂法者。乃是眾生平等正覺之
法。悟之為佛。無有高相。迷為眾生。無有下相。故名
為無上菩提也。若著我人眾生壽者之相。則非平
等矣。離却四相。修一切善法。則得無上菩提矣。善
法者。即經文所謂布施供養禮敬嚴土等。皆名善
法。亦名有為法。故云非善法。是名善法。
須菩提。若三千大千世界中所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦．為他人說。於前福德百分
不及一。百千萬億分。乃至算數譬喻所不能及。
承上文云。善法既非。則寶聚布施亦非善法。惟般
若功德。方稱殊勝。蓋以般若經中。四句偈等。乃是
如來慧命所寄。眾生迷悟所關。若受持讀誦演說
者。便能續佛慧命。能令眾生背迷合覺。福德廣大。
比之寶聚布施。相去多多也。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說。有我者。即非有我。而凡夫之人以為有我。
須菩提。凡夫者。如來說即非凡夫。是名凡夫。
承上文云。經中四句偈為他人說。是為度生功德。
恐人錯解。謂如來有意於度生也。故呼空生而曉
之言。勿謂如來作念度生。汝亦勿作此念。謂如來
實有度生之相。若有眾生為如來所度者。如來便
有能度之我。有所度之人。人等眾生。我為壽者。則
非如來真我矣。如來說法。實非有我。而凡夫之人。
自生人我。以為有我。遂疑如來亦復有我耳。要之
是法平等。無有高下。悟則為聖。迷則為凡。說是凡
夫。却非凡夫。而名之為凡夫者。平等性智無聖無
凡也。
須菩提。於意云何。可以三十二相觀如來不。須菩提
<pb n="614"/>
言。如是。如是。以三十二相觀如來。佛言。須菩提。若以
三十二相觀如來者。轉輪聖王。即是如來。須菩提白
佛言。世尊。如我解佛所說義。不應以三十二相觀如
來。
此遙承具足身相而言。三十二相即具足身相也。
因上文度生之解。誠恐眾生起疑。謂佛現身說法。
不離報身。身屬色相。法是音聲。離却色聲二者。從
何說法。從何聞法耶。呼空生而徵詰之。空生信能。
言下領悟。不可以身相觀如來也。佛再舉轉輪聖
王以實之。蓋以轉輪聖王。亦具有此三十二相。猶
是凡夫。喚作如來不得。空生再申前悟。如來不可
以相觀者。無相方是如來。不可以色見。不可以聲
音求也。
爾時。世尊而說偈言。若以色見我。以音聲求我。是人
行邪道。不能見如來。
按經中四句偈。似指此四句而言。一經之中。無一
偈字。今明明說偈。解當屬此。要知此偈。即前文無
我人眾生壽者四句。前句是標出名相。此偈乃埽
蕩邪解。行邪行者。即著相眾生。從色聲邊。橫生人
我等見。不見自性真如來。即不見現前說法如來
也。味二我字。當識真我。即如來四德中。常樂我淨
之我。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
前文說偈已。又恐諸菩薩。悟後起疑云。如來不可
以色見。不可以聲求。經中所言。如來得阿耨多羅
三藐三菩提。離却色聲。誰是得者。豈非斷滅諸相。
并無上菩提。同歸斷滅。乃是究竟耶。此語空生。總
是反覆叮嚀。不可作斷滅會去。以具足相而得菩
提。固然不是。不以具足相而得菩提。亦是斷滅邪
見。當知無上菩提本無斷滅。說法度生。總是掃除
四相。不曾教人。并無上菩提。同歸斷滅也。
須菩提。若菩薩以滿恒河沙等世界七寶。持用布施。
若復有人知一切法無我。得成於忍。此菩薩勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩不受福德。須菩提。菩
薩所作福德。不應貪著。是故說不受福德。
經中屢言福報。或淺或深。或麤或細。不一而足。總
是如來善觀眾生心量。凡夫之人。固然着相求福。
就是大心菩薩。未得悟入時。未免從法執上。頻起
福報之見。菩薩既悟之後。人法麤執已忘。尚存微
細法執。未能盡化。孜孜汲汲。修行布施。又復勸人
布施。猶有細微受福報之見在。故說經至此。重申
明之。說一不受二字。蓋謂福報若無。固無可受。福
報若有。亦不容受。三輪體空。四相全無。了達一切
諸法無我。成就無生法忍。一切福報。皆不可得。無
有與者。亦無受者。世界空。七寶空。能施所施皆空。
受與不受。皆不可得。到此方是福報極則。受持經
偈。讀誦演說。不消再說矣。空生又慮菩薩法執。如
佛所說。不受功德。一切功德。盡舍盡棄。方成菩薩。
是斷絕世人作福之念矣。故有此問。如來曉之云。
所言不受者。乃當作福之時。不起一念貪求著相
之心。是名不受。即六祖所云。不思善。不思惡。初祖
云。布施本無功德。皆此意也。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
承上文。不受功德。恐人起疑云。即今如來行住坐
臥四威儀中。去來自在。豈不是納受福德之人。故
<pb n="615"/>
呼空生而曉之云。若作如是見解。便不解我前所
說不受功德之義。蓋謂之如來者。是諸法如義。雖
云若來。無所從來。雖云若去。無所從去。無去不滅。
無來不生。乃是自性真佛。無功德之可受也。
須菩提。若善男子．善女人。以三千大千世界碎為微
塵。於意云何。是微塵眾寧為多不。須菩提言。甚多。世
尊。何以故。若是微塵眾實有者。佛即不說是微塵眾。
所以者何。佛說。微塵眾。即非微塵眾。是名微塵眾。世
尊。如來所說三千大千世界。即非世界。是名世界。何
以故。若世界實有者。即是一合相。如來說。一合相。即
非一合相。是名一合相。須菩提。一合相者。即是不可
說。但凡夫之人貪著其事。
承上無所從來。無所從去。謂佛身充滿於法界。隨
處和合。假如粉世界而作微塵。佛與塵合。而不為
多。所謂合大於小也。聚微塵為世界。佛與界合。而
不為大。所謂合小於大也。究竟如來實性。非一非
二。無離無合。合於微塵。塵中有界。合於世界。界中
有塵。故云非微塵。非世界。合於微塵。塵中有佛。合
於世界。界中有佛。故云是名微塵。是名世界。一者
法身也。合者法界也。非實非虗。非有非無。若以為
實有者。是法身合於法界。故云即是一合相。法界
異於法身。故云。即非一合相。法身不離法界。故云
是名一合相。究竟是與非。皆不可說。悟者得之。若
是凡夫之人。未免貪著。執理礙事。執事礙理。所謂
一合相者。落在事為邊。貪戀執著。不得自在矣。佛
語空生。反覆發明。解菩薩悟後。人法細微二執也。
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說。我見．人見．眾生見．壽
者見。即非我見．人見．眾生見．壽者見。是名我見．人見．
眾生見．壽者見。須菩提。發阿耨多羅三藐三菩提心
者。於一切法。應如是知。如是見。如是信解。不生法相。
須菩提。所言法相者。如來說即非法相。是名法相。
遙承上文。若樂小法者。著我見人見眾生見壽者
見。更進一解。埽除細微法執知見也。前說小法。乃
為樂小乘者說。見有五蘊色相之我。見有對我之
人。見有無明煩惱之眾生。見有留形住世之壽者。
種種癡見。遂成種種著相。欲空諸相。先空諸見。方
不墮於小乘凡夫也。說經至此。乃為大乘菩薩。已
入悟門。不復更有我人生壽諸相。但於微細惑中。
少存知見。見有已悟之我。同悟之人。未悟之眾生。
悟後接續慧命之壽者。此見尚存。真見便著。不能
一超直入。直取菩提矣。故呼空生而詰之云。我前
曾說我人等見。乃為樂小法者說。若人說我果有
此說。是解我所說義不。空生領悟。信知是人。不解
如來玅義。蓋如來說法。隨人根器利鈍。而施法藥。
彼樂小法者。破其邪見。乃說諸見。所說諸見。是眾
生見。不是佛見。因眾生之有邪見。是故隨其所墮。
而名之為我見人見眾生見壽者見耳。若是大乘
菩薩。既悟之後。發無上菩提心者。一切知見。即一
切法。如是知。便是真知。如是見。便是真見。如是信
解。便是深信解悟法門。不復更生法相。蓋此法相。
著於四相。便非法相。不著四相。乃名法相也。再語
空生。當從諸見。而求真見。楞嚴經云。見見之時。見
非是見。見猶離見。見不能及。是之謂真見也。
須菩提。若有人以滿無量阿僧祗世界七寶持用布
施。若有善男子．善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。
說經至此。復言布施。菩薩悟後。不受福德。受持經
偈。為人演說。殊勝異常。惟演說玅義。非尋常名言
章句。依文解義之比。蓋謂演說真如。不取著外邊
語言文字之相。不動著中道如如之性。能闡揚佛
<pb n="616"/>
心。續佛慧命。乃謂之演。語默一如。無法可說。熾然
常說。乃謂之說。說經至此。一切語言文字。即真即
幻。即幻即真。三乘十二分教。總是有為之法。故說
偈以結之。
何以故。
一切有為法。如夢幻泡影。如露亦如電。應作如是觀。
何以故。佛自發揮言。何故為人演說。不取於相。如
如不動乎。乃說偈言。一切佛法。皆有為法。虗妄不
實。如夢者。寐時為有。寤後全無。如幻者。幻術而有。
真實則無。如泡者。外邊似有。中間實無。如影者。隨
光而有。光滅則無。如露者。依草而有。見現則無。如
電者。先雷而有。雷後則無。如是觀想非真。一切有
為之法都無實相。一部真經。總在真如實相之中。
說有說無。皆為戲論也。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。皆大歡喜。
信受奉行。
此是結經常儀。所云皆大歡喜者。乃玅契於心。信
之真。受之切。奉行不虗也。

<other>金剛般若波羅蜜經</other>

<article id="n497">金剛經石注</article>

<talk>No. 497-A
 金剛經石注自序</talk>

西天佛經甚多。惟金剛經是如來微妙心法。乃禪宗
之至寶也。予參悟多年。因著金剛經石註一部。愚註
與眾不同。每節分註論講證四段。倣張居正四書直
解例。先逐字破義。後以淺言直說。意在闡明佛旨。學
者只須由此參悟。自得正果。而不錯矣。略曰。此經註
解極多。大半隔靴撓痒。須要實悟真參。纔得心明性
朗。我今直說根源。不用狐思亂想。但能至誠受持。開
卷瞭如指掌。書內文載讀法十條。闢妄十條。以及總
旨辨異。極簡極明。但此書每部計一百二十頁。予發
願印送一萬部。奉送二年。已足如願。自愧力薄。不能
又送。倘有善信。隨意買紙。予出印板聽刷。分文不取。
共勷勝舉。凡求如願。功德不亞於河沙寶施也。
但願人人福壽長。此邵子語也。予於人情世事。無論
大小雅俗。但有利益者。俱以淺言。刊書行世。正續共
取初集。二三四集。亦可聽便編定孝弟忠信字號。但
此書若能正續全得。庶可盡悉。善體略者。自必心賞
神怡。福壽綿長矣。賜教者。可至揚州府西。昇平街圈
門內。便是小齋。

<talk>No. 497-B
 金剛經石註自敘</talk>

西天經典甚多。惟金剛經是諸經之根。經中所說。悉
成佛作祖之密旨。自唐宋元明以來。註此經者。何止
數百餘家。各皆極意剖析。總為指引迷途。開悟後學。
功甚大而慧甚普矣。諸家講註語義。各有是否。欲求
其詳明折衷。竟亦寥寥。良由以語傳語。大都紙上鑽
研。未從實地。參悟而得。又何怪其然耶。殊不知。此經
乃如來心法。眾生性源。佛本無經。經亦無說。因一切
有情。淚於外誘。昧其本靈。顛倒昏迷。輪迴苦海。極可
悲痛。是以如來作此真空無相之說。不過為眾生解
粘釋縛。還其本來面目。何啻暗室明燈。冥空杲日。若
能領悟。立證菩提。幸誠萬萬矣。今窮鄉委巷。但有善
信之人。皆知讀誦金剛尊經。及叩其義理云何。則懵
然不解其謂。雖有學者曾聽各師所講之論。常覽諸
家所著之書。或屬言繁。或成義雜。徒令聞者見者。是
<pb n="617"/>
非可否。茫然不知適從。豈不以如來至妙之心法。緣
此而未即明傳。深可浩歎哉。愧予一介書生。自知本
靈半為外誘所淚然。而身雖在家。頗有出家之行。每
於儒書之暇。最喜誦讀此經。是以究心於此者。已二
十餘年。凡講此經之堂。無論遠近。（予）必先到。註此經
之書。不拘淺深。（予）必悉觀。雖聞見甚多。奈異同不一。
自尚未的。又何以曉示將來。獨有儒士王化隆所註。
盡發如來精微。又且脉絡貫通。簡明確當。不繁不雜。
功亦大矣。惜註中間有與經文未透者。亦有與經文
相左者。是猶玉中之瑕。（予）不揣愚昧。重加較正。刪其
偏背。補其遺漏。另自直解。名之曰石註。凡如來隻字
片言。悉由（予）一己之愚見。參悟評定。期歲書成。因發
願鏤傳。印送萬部。用廣如來之慈悲。大啟眾生之智
慧。今而後得書諸善信。緣經求法。因法悟覺。令真宗
了徹。密諦通明。出生死途。登菩提岸。滅無量罪過。獲
最勝福田。證果人天。永臻快樂。始信金剛經所說。悉
是佛祖最上之密旨。而（予）之所言。真實不虗也。在（予）
此註。不過為人指引途路之方向。令行者不致錯入
崎嶇迂迴之境。他日有幸。或於如來會。不結一指引
之因緣已耳。願諸善信。早悟本靈。同歸西天極樂。上
不負如來垂示之盛心。下不負（予）一點指引之微念。
誠大快也。
康熈四十一年歲在壬午仲陽月之吉旦良覺居士
石成金天基撰并書

<other>金剛經石註凡例十條</other>
此經流布於世。傳本多誤。陰冥之間。惟以壽眷永
慶寺南唐道顒法師石本為正。今（予）此著。悉照石
本訂正。凡有增減錯誤。俱逐細更改。一字無譌。
此經。分三十二分。相傳自梁昭明太子。但天衣無
縫。割裂為繁。且如推窮四果。漸至如來政緊關。昔
在然燈。何單承莊嚴佛土。又色見聲求四句。原與
下文一氣瀠洄。勢難以刀斷水。然而品節有序。讀
者賴以記述。今（予）此著。止將各分標存細字於傍。
可以不必雜於經文讀。
此經。他本前列開經啟請淨口諸文。是皆後人所
添。亦可不讀。今（予）此著悉刪
此經。世刻甚多。大都付諸梓人。（予）幼習宋字。雖未
精工。略堪供寫。今（予）此著。一字一葉。俱係親筆書
寫。較對明確。始付刊刻。讀者只照此本。可信無誤。
此經。世傳非高僧口授。不可擅讀。恐音韻舛誤。致
獲罪過。（予）拜詢多僧音韻。各有異同。今（予）□加考
訂。授是則從。授非則改。各將直音。用小字註。附每
段之下。讀者只依此音。無誤。
此經。古今註解極多。今（予）此著。每段類分註論講
證四字。葢將正文中字句。逐一破解。統以【註】字領
之。凡議論正文之源流。或辨論他註之是非。則以
【論】字領之。其【講】字。所云悉體順如來須菩提口氣。
演發本文之妙義。若【證】字所領。則雜引古今成語。
或儒書。或僧語。或偈頌。或詩歌。惟取剖明本文之
精微而已。四類惟講字。每段俱有其註論證三類。
若本文已明。或講中已有。則不重列。自刻經註以
來。似未有如（予）之淺明分晰也。間有幾註。不從（予）
之改定立正文者。取其通俗也。
此經。他註或另以正經。先刊全本於前。次復逐綱
重註。試看儒家四書朱註。世有只讀正文者。竟將
有註之書讀之。何嘗另周正文。今（予）此著。將經文
高列一字。讀者可以對讀。不必另本。亦不必梵本。
此經。他本只用句點。但孰是如來語。孰是須菩提
語。在明眼自易分辨。而初學未免混雜。今（予）此著。
凡係如來語句。用圈○。須菩提語句。用黑圈●。阿
難結集語。用尖圈△。問答起語。用連點。點則語句
分明。瞭如指掌矣。
<pb n="618"/>
此經。他註只用句點。亦有圈者。泛而不切。今（予）此
著。凡係工夫密旨。方用連圈。若語句微妙。止用連
點。餘悉按句黑圈。其註中有尖圈者。本文之字也。
此經。今（予）所著。言雖淺近。悉皆演發如來心義。（予）
既分晰註解。又復親筆書寫。又復獨力刊印。成書
[虔-文+ㄆ]誠敬送。得書善信。務要時置案頭。成誦讀正文。
或領略註解。或參悟旨趣。或為人演說。否則不妨
轉送普利。最不可束之高擱塵封。更不可雜於小
說曲本中。非獨負（予）苦心。亦且獲罪甚大。

<other>No. 497-C
 金剛經辨異</other>

金剛經句字增減同異。從無畫一如。是名般若波羅
蜜。是名忍辱波羅蜜。是名凡夫三句。若非無想。若字。
即非第一波羅蜜。即字。為利益一切眾生之下故字。
是第一離欲阿羅漢之下。世尊二字等。皆古本所無。
如是故名阿那含故字。是微塵眾寧為多不之不。須
菩提言四字等。皆古本所有。如前文應云何住。不同
後文云何應住。歷辨既詳。雲棲伸公鎞。刻尤加囑。葢
前問功夫下手。後問無我是誰為之。經意自別。又見
舊本因避高麗諱。改即為則。凡即通作則。後見海虞
嚴公諱微。折中諸辨。謂合兩之義為即。相仞之義為
則。即可用之相仍。則不可用之合兩。歎譯者復作不
易其言。而即與則兩字之從違遂定。大抵等閒應用
則者。但隨文義。輕折庶全旨。即非之即。更得顯出玄
微。既定一卷持誦。併佐同志參稽。聊引申學問中慎
思明辨之意。若曉曉自詡辨真。則吾豈敢。
<other>No. 497-D
 金剛經闢妄</other>
（一切佛經俱應作如是觀）。
<other>何必靜室</other>
世人誦經。多覓靜室。殊不知堅誠全在於心。而不在
於境也。本心若靜。雖居閙市叢中。亦是深山僻地。試
看吾儒善讀書者。蓬門圭竇。掛角而讀。帶經而鋤。竟
以成功。何在書房之靜乎。
<other>何必出家</other>
出家原為脫離此罣礙。每見有等出家僧人。貪戀之
心仍在。名雖出家。實則與在家之人無異。如此出家。
反不如在家。而有出家之行者。轉為上等。試看古今
在家善信。得悟菩提者甚多。如傅大士．龐居士諸公。
俱有妻子塵累。於道無礙。可知全不在乎出家也。
<other>何必清晨</other>
清晨誦經。取其至誠。要知心若至誠。雖午晚十二時。
無一非誦經之時。意到即持。斯為得之。
<other>何必啟請</other>
經中云。在在處處。若有此經。一切世間天人阿修羅。
所應供養。當知此處即為是塔。皆應恭敬作禮圍遶。
可見此經。或是誦讀。或是解說。諸天神不召即至。何
須啟請。即其開經文。淨口等呪。讀之不多。不讀不少。
<other>何必設像</other>
對佛像。意在起人敬畏。殊不知經中云凡所有相。皆
是虗妄。若見諸相非相。即見如來。又云。莊嚴佛土者
即非莊嚴。是名莊嚴。乃知莊嚴以及佛相俱在心之
誠否。心若不誠。雖時刻與聖像不離。亦何益矣。
<other>何必敲魚</other>
木魚鐘磬。取其音韻節奏。無亦不礙於道。
<other>何必急誦</other>
誦經至在口讀其文。心思其義。只要字句明朗微旨
了徹。雖低默讀誦。俱為上乘。若是急急趕讀。含糊圖
快。未免到口不到心。縱然讀過萬遍。經義不解。原與
不讀者相同。又有高聲朗誦者。徒損其氣。亦甚無益。
<other>何必跪諷</other>
<pb n="619"/>
參悟經義。不拘行住坐臥。無有不可。何必專在於□。
<other>何必梵本</other>
佛法原不繫於文字。即此金剛般若名字。亦是強立。
何況拘其經之書本梵本耶。不論囊內之金珠瓦礫。
只論外包之錦繡布帛。吾甚惑之。
<other>何必全部</other>
吾輩在家俗人。難免塵勞緊冗。非同出家閒人可比。
假若正在誦經之際。忽有緊急事務。必俟此經誦完。
豈不遲悞。果有緊事。但須記著經中分數。就此止住。
俟事畢。再來補完。未為不可。至於此經註解。非細加
參詳。則妙義不明。若人事勿忙之際。何能全讀。須知
塵事稍閒。隨便看一段。可得一段之益。解一分即有
一分之功。試看六祖。當日只聞經中應無所住而生
其心一句。即證菩提。可見惟在學人心悟如何。豈計
其語句多寡耶。

<other>No. 497-E
 金剛經總論</other>

夫人自二五凝成以來。賦此虗靈不昧之良。莫不各
有一卷真經。及其知誘物化之後。本真旋失。名雖為
人。實無以異於禽獸。抱朴子有言。人生覆幬間。自幼
而趨壯。自壯而趨老。一失一口。如牽牛羊以詣屠肆。
每進一步。而去死轉近。可不畏哉。所以我佛不得已
權誤方便。引提迷人。何者為性命。何者為修行。強而
名之曰經。若有豪傑丈夫。自悟本體。如何不假言詮。
則真經露矣。這真經。人人本有。個個不無。不因聖而
會。不因凡而減。不用文字。不必註解。不勞刊印誦讀。
要知。即刻就知。一些不難。若或不知。萬般費力。到底
不知。只要有此真經。一切經典。都無用處。雖列錦軸
牙籤。祗為供奉之具耳。如若真經不知。不得不請出
環函。研窮蘊奧。晝夜參詳。至於用力之久。一旦豁然
貫通。始為絕學無為大快樂之人也。無法可說之言。
言不誣矣。

<other>No. 497-F
 金剛經讀法十條</other>

金剛經。語句重疊。各有義理。奧妙甚深。非同法華．楞
嚴。詳明易曉之可比。讀者須細心參詳。始見精微。
金剛經。眷索愛語四菩薩。乃慈悲喜捨四無量心。吾
身中之菩薩也。讀者須先有此等心。然後可入大
道而悟金剛之義。
金剛經。善信男女誦者甚多。得證金剛者甚少。皆因
恃口頭語不知會悟妙法。讀者須靜坐觀心。心無
其心。然後取其註觀之。庶幾有進。
金剛經。無全部演說不開。無後半部搜括不盡。自十
七分中。復說云何應住一段。收拾全旨無餘。已後。
先詳者略之。先略者詳之。節節相承。各有妙義。
金剛經。言語雖多。總是說真空無相妙理。以化度眾
生。必眾生能安住降伏。不生我人眾生壽者四相。
纔出到涅槃地位。說布施者。不過令修行易於入
門。原不甚重。一經大義。俱盡於應住之義。自第五
分之後。許多說話。不過反覆辨明無相之理。恐人
一著有相。便不能安住降伏也。
金剛經。佛說無相。但去妄念。不去天理。若併天理去
了。未免行屍走肉。虗生世間。故於第十四分中。說
出生實相三字。亦慮人之流於枯稿也。吾儒不去
細究。反言佛氏虗無寂滅。豈不罪過。
金剛經中。佛言其大。則謂須彌山王。言其多。則謂如
恒河沙等。言其久。則謂如無量阿僧祗劫。實因極
大極多極久無盡之數也。非如來形容過當。亦非
如來好為此等語。以駭世俗。讀者當求其理。
<pb n="620"/>
金剛經。屢言布施。葢有相布施。固修行之不廢。非可
論金剛之妙義。若有善信。以身中至寶。不生不滅。
乘香華雲。入無邊界。起光明臺。供養十方。則為見
性之功。勝此多矣。
金剛經。依法出生分中。若滿三千大千世界七寶布
施。不如持經之福。無為福勝分中。恒河沙世界七
寶比大千又多矣。亦不如持經之福。如法受持分
中。以恒河沙等身命布施。又不徒七寶矣。較之受
持解脫。終不能勝。持經功德分中。以恒河沙等三
廣身命布施。視前又甚矣。較之持經功德。自為無
量。能淨業障分中。自敘供養無量諸佛之多。視七
寶身命布施。大有間矣。亦不如持經解說之萬一。
福智無比分中。以須彌山王之七寶比喻又大矣。
亦不能及持經解說之福。言雖重疊。一步緊一步
者。何也。葢佛慈悲之大。先知末法劫中。多以布施
當修行。不知解說所以諄諄反復言之。但此經乃
見性要旨。受持即得成佛。豈布施之福。所能比類
哉。勿謂佛先已說。後為續聽法者重說。非理也。
金剛經。如來無相之義。即非即是。何去何來。如水清
則月見。水濁則月隱。水有清濁。月無去來。且如人
忽思念他州。則境界一時獨現。這心從何處來。少
時心歇。從何處去。如此見徹。便知無去無來矣。

No. 497
<sarticle>金剛經石註卷一</sarticle>

揚州　石成金　天基　撰集
金剛般若波羅蜜經（般若音鉢惹。後凡又遇。同此）
【註】金剛是金中之精堅者。剛生金中。百煉不銷。質
極堅利。不為物破。而無物不破。譬如智慧。能絕眾
生貪嗔癡。一切顛倒執著之見也。般若者。梵語。華
言智慧。性體虗融。照用自在。故云般若。梵語波羅
蜜。華言到彼岸。欲到彼岸。須憑般若。此岸者。眾生
作業受苦。生死輪迴之地。彼岸者。謂諸佛菩薩。究
竟超脫。清淨安樂之地。經者。徑也。如一超直入也。
【論】波羅蜜有六種。布施度慳貪。持戒度淫邪。忍辱
度嗔恚。精進度懈退。禪定度散亂。智慧度愚癡。各
占六度之一。惟一般若。能生八萬四千智慧。則六
度兼該。萬行俱備。佛言多梵語。姚秦三藏鳩摩羅
什。奉詔用中國語翻譯此經。指明後學。功誠大矣。
【講】人亡真性。本是虗靈不昧。歷劫常存。惜為物欲
昏蔽。所以沉淪於生死苦海。未能脫離。我佛慈悲。
持說此經。猶乘筏渡津。以至彼岸也。所謂金剛者。
葢萬物能逃乎五行。而五行之中。惟金最堅利長
久。木有時而朽。水有時而涸。火有時而熄。土有時
而崩。以金試之於木。則能成器用。沉之於水。則光
湛常新。投之於火。則百煉愈精。埋之於土。則永劫
不壞。其位在西北。能摧折一切萬物。人能用之於
身。可以斬一己之邪魔。誅萬里之妖怪。儒有龍泉
寶劍。安[邱-丘+(看-目)]定國。道有青蛇寶劍。斷絕情慾。佛有金
剛寶杵。降伏魔王。大易以乾為首。玄門以金丹為
首。此經以金剛為首。得此般若經者。證西方無量
壽果。西方。金方也。金之為義。大矣哉。故以金剛為
喻。般若者。智慧也。人生日用間。圖名貪利。奸偽百
出。至死心尚不足。自以為乖巧伶俐。不知溺於輪
迴苦海。真癡愚人也。必以智慧。打破癡愚。獨稟乾
剛。勇猛精進。明了自性。豈不到彼岸。與諸佛同享
快樂哉。總之。金剛。喻也。般若。法也。波羅蜜。證果也。
<other>○法會因由分第一</other>
如是我聞。一時佛在舍衛國。祇樹給孤獨園。與大比
丘眾。千二百五十人俱（祇音奇。比音被）。
【註】如是者。此也。我者。結集經者自謂也。言如此之
法。我親從佛聞之。非臆說也。一時者。說此般若之
<pb n="621"/>
一時。佛者。覺也。自覺覺他。覺行圓滿。故名曰佛。舍
衛國。波斯匿王之國。祇陀。王之太子也。樹是祇陀
所施。故名祇樹。給孤獨園者。王之宰臣。名須達拿。
常在此園賑濟貧人。故名給孤獨園。梵語比丘。華
言乞士。謂上乞法於佛。以明己之真性。下乞食於
人。以為世人種福。葢佛將說真空無相妙理。必得
道之深者。方能領悟。豈小比丘所能與哉。千二百
五十人。即孔門三千徒眾也。俱者。同處也。
爾時世尊食時。著衣持鉢。入舍衛大城乞食。於其城
中。次第乞已。還至本處。飯食訖。收衣鉢。洗足已。敷座
而坐（著。俗作着。已音以。飯食音反四。敷音孚。
【註】爾時者。彼一時也。世尊者。舉世之人所共尊敬。
食時。正當午時也。洗足。以佛行則跣足。敷者設也。
【論】佛是金輪王子。誰無供養之者。而猶如此乞食。
欲使後世緇徒。不植資產。去此貪心。折其驕亢。以
煉種性。正君子謀道不謀食也。
【講】爾時世尊。於午可以乞食之時。於是着僧伽之
衣。持四天王所獻之鉢。因祇陀園在城外。自外而
入舍衛城中。以次第而乞焉。不越貧以從富。不捨
賤以從貴。大慈平等。無有選擇。乞食既畢。還歸給
孤獨園。飯食已完。將入禪定。於是收拾其衣鉢。使
心無係累也。洗其足。以潔其身也。乃排布高座而
坐。而說法之原因起矣。
<other>○善現起請分第二</other>
時長老須菩提。在大眾中。即從座起。偏袒右肩。右膝
著地。合掌恭敬而白佛言。希有。世尊。（著同着）。
【註】眾弟子之中。惟德尊而年高者。謂之長老。此須
菩提。即善現。又名空生尊者。希。少也。希有。讚佛之
辭。即自生民以來。未有孔子之義。
【講】須菩提。在大眾中。即從自己座位起身。整頓威
儀。袒其右肩。以示不敢倍乎師。屈其右膝。以示不
敢左乎道。合掌。以示其皈依。恭敬。以示其嚴肅。而
啟白於佛。以伸問辭。先讚而後呼之曰。舉世所少
有者。我世尊也。
如來善護念諸菩薩。善付囑諸菩薩。
【註】如來。佛之總稱。如而不生。來而不滅。即我真性
之體用。單修智慧。曰菩。單修福業曰薩。福慧雙修。
曰菩薩。諸菩薩。指會下學道之人。
【講】須菩提稱讚佛曰。如來起慈悲心。善能衛護眷
念此會中之眾菩薩。使之信受。又善能以此佛法。
付委囑托於人。使之奉行也。
世尊。善男子．善女人。發阿耨多羅三藐三菩提心。應
云何住。云何降伏其心。（阿。讀倭。應<bz>〔因音〕</bz>。
【註】阿訓無。耨多羅訓上。三訓正。藐訓等。菩提訓覺。
乃無上正等正覺。即我之真性也。此真性包含太
虗。孰得而上之。故云無上。然上自諸佛。下至蠢動。
此性正相平等。故云正等。其覺圓明普照。無偏無
虧。故云正覺。應者當也。云何者。如何也。住者。止也。
降伏者。制禦之謂也。
【論】阿耨多羅三藐三菩提。即無上正等正覺。即是
佛。即是如來。即是金剛般若波羅蜜。只此九字。若
能悟明。就得成佛。
【講】須菩提問佛曰。世間若有善淑男子。并女人。學
道之初。先發此無上菩提之佛心。當如何常住而
使之不退轉。妄心一起。當如何降伏而使之不惑
亂我真心也。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。（為音位）。
【證】諦聽。仔細聽也。
【講】佛因須菩提啟問。其言甚善。便重言善哉善哉。
以歎美之。汝以如來善護念。善付囑。只此兩句。善
發我未發之言。汝當詳審而聽。吾當為汝說此住
佛心。降妄心之道。
<pb n="622"/>
善男子．善女人。發阿耨多羅三藐三菩提心。應如是
住。如是降伏其心。唯然。世尊。願樂欲聞。（唯音委。樂音要）。
【註】唯。領諾也。然。是其言也。既諾而然之。又稱世尊
以表深願也。願樂欲聞。如蜂思好蜜渴想甘露。傾
心側耳。莫可形容也。
【論】發此心者。究竟無上菩提之心也。凡人一心不
昧。萬法皆通。但迷則順此心。謂之無明。悟則逆此
心。謂之智慧。立大圓鏡。空如來藏。建大法幢。度無
量眾。皆不出此。
【講】人之一心。明從往來。攻取日眾。最難發此菩提
覺心。若善男善女。既發此一念。則滿腔中。純是天
理。真如本性。自然顯露。自然常住不滅。吾見五蘊
皆空。如是一切妄心。不待驅除而自降伏矣。所謂
道心為主。人心退聽也。譬如日光一照。黑暗盡明。
須菩提即領諾其言。稱世尊曰。弟子願聞佛之教。
<other>○大乘正宗分第三</other>
佛告須菩提。諸菩薩摩訶薩。應如是降伏其心。所有
一切眾生之類。若卵生．若胎生．若濕生．若化生。若有
色．若無色。若有想．若無想．若非有想非無想。（眾生音中生）。
【註】摩訶者。廣大之稱。若者。或也。
【論】世法上說。胎卵濕化。指人與鳥獸魚蟲等物。為
欲界．色界。色想無色想。指無色界非想等天。皆名
曰眾生。且與降伏其心句義相悖。不知眾生者指
人心之眾生也。自性眾生誓願度。又何說之。六祖
以眾生指心言。極妙。
【講】佛告須菩提。說諸大菩薩。以如是之妄心。欲其
降伏。而使菩提真心頓然發現者。果何道以致之。
葢人一身。悉皆五陰六識。遮隔我之真性。故種種
一切眾生妄心。極難降伏。何以見之。或有心易輕
舉。飛揚遠適。謂之卵生。心常流轉。習氣深重。謂之
胎生。心隨邪見。沉淪不省。謂之濕生。心見景趣。遷
變起幻。謂之化生。執相修因。頓起邪思。名為有色。
內守頑空。不修福慧。名為無色。滯諸聞見。係念染
著。名為有想。靜沉死水。猶如木石。名為無想。起生
滅見。落兩頭機。名非有想非無想。然此九種眾生
心。皆非菩提真心。一或有之。死即隨類受生。墮於
胎卵濕化之物。虗空等神。天魔等鬼。所以輪迴六
道。難入涅槃者也。
我皆令入無餘涅槃而滅度之。（令。平聲。涅音年。入聲）。
【註】我者。佛自謂也。皆者。盡也。令者。使也。入者。行至
於內也。無餘。無滲漏也。梵語涅槃。此云無為。無餘
涅槃。大涅槃也。滅。消滅也。度。化度也。
【論】人有虗靈之性。包括天地謂之真空。又名法身。
亘古亘今。所不能滅。即大禹見黃龍負舟。自言生
寄也。死歸也。四大色身。原是假合。豈無毀壞之理。
愚人不能明心見性。所以死歸陰趣。隨業受生。遷
轉不已。聖人明覺了然。如虗空杲日。常天普照。或
出應世。則為報身。化身隨緣。或不住世。則棄四大
如棄敝屣。永證清靜法身。寂然常樂。是其來也。從
體起用。無所從來。其去也。攝用歸體。亦無所去。豈
非涅槃常住不滅哉。世人不知。誤以為死。非也。
【講】佛之意。葢說如前。所謂一切眾生妄心。皆不是
我菩提覺心。我皆令此受學諸大菩薩。將此妄心
入於清淨無為之鄉。消融其滓穢。度脫其染著。如
紅爐點雪。必使人欲淨盡。纖毫不留。深造於玄默
之境。所謂心外無餘道。道外無餘樂也。
【證】楞伽經云。涅槃。乃清淨不死不生之地。一切修
行者之所依歸。列子曰。生之所生者死矣。而生生
者未甞終。裴相國云。寂靜常樂。故曰涅槃。
如是滅度無量無數無邊眾生。實無眾生得滅度者。
【講】佛說如是以前所言滅度之道。使般若智慧。打
破種種邪見煩惱。故此無限量。無計數。無邊際。一
切眾生之心今已滅度無餘者。豈我真能使之令
<pb n="623"/>
入涅槃而滅度之哉。葢以凡人原有此無上菩提
之心。只為迷而不悟。今心地一旦豁然開朗。頓見
本性空寂。是乃自性自度。本來無此眾生妄心。曷
得而滅度之。
【證】淨名經云。一切眾生。本性常滅。不復更滅。六祖
壇經云。自性自度。名為真度。
何以故。須菩提。若菩薩有我相人相眾生相壽者相。
則非菩薩。（相。去聲）。
【註】相者。形迹也。執著形迹。心不虗空。滯而不化。謂
之有也。
【論】此經自始至終。總以四相為張本。反覆言之。
【講】夫無有眾生得滅度者。此何以故也。葢自性本
空。無有我人眾生壽者之形。方是無上菩提之心。
若或有此四相。則前一切眾生妄心。安能滅度以
至涅槃哉。決非菩薩地位中人矣。世間未有一人
不自愛其身者。終日營營。爭名奪利。為一身計。又
為子孫計。皆是我相也。見人勢利。攀援不已。見人
萎弱。嗔壓不已。嫉人之有。吝人之求。皆是人相也。
色受想行。計其和合。貪嗔癡愛。汩沒靈源。此眾生
相也。焚香禱祝。為求現在福田。煉藥燒丹。希覬長
生不老。此壽者相也。
【證】圓覺經云。未除四種相。不得成菩提。
<other>○妙行無住分第四</other>
復次須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。（施音是）。
【註】復。還也。次。再也。還復再與須菩提言之。住。着也。
【論】世法上論布施。檀波羅蜜。為六度之首。是修行
中一大事。但此布施。乃談心要。如來於日用間。從
自性中起用。廣布設施於外。不住着於有相。決非
外人捨施之說也（六度註。見第一葉）。
【講】佛再與須菩提說。菩薩於所行之事。當無所執
着而為敷布設施。何以見之。眼之悅於色。耳之樂
於聲。鼻之臭於香。舌之甘於味。身之觸於慾。心之
校量分別於其法。皆有相之運用。與眾生何異。豈
是我性中本有之福德哉。菩薩於自心眾生。捨其
所貪。歸於空寂。不於六根六塵上。有所係累拘執。
但自性虗通。妙圓明淨。隨感而應。不住於相也。
何以故。若菩薩不住相布施。其福德不可思量。
【講】所以然者如何。若有學道的菩薩。不泥着色聲
香味觸法之根塵以為運用。則是所有善根純熟
圓滿。永得無上菩提之道。其福德量等虗空。豈人
之心思可得而測度忖量哉。非享福報之謂也。
須菩提。於意云何。東方虗空可思量不。不也。世尊。須
菩提。南西北方四維上下虗空可思量不。不也。世尊。
須菩提。菩薩無住相布施。福德亦復如是不可思量。
須菩提。菩薩但應如所教住。（凡問之不字。音否。凡答之不字。音弗）。
【註】東西南北。四維上下。總謂之十方。虗空者。太虗
之中。無有纖毫隔礙。蕩然空朗。非心思可能度量。
【論】六根圓通。四虗無礙。東看皆西。南觀皆北。上俯
皆下。下仰皆上。不立中邊。有何四維。既無界畫。何
可度量。無能施彼。無所施此。如如自在。湛若十方。
空以無所住。住是太虗空。福德性。應如是住矣。
【講】佛問須菩提。於汝心中。自謂如何。如十方虗空
可以心思度量不。須菩提答云。不可思量。葢大莫
大於虗空。非人之所能測度。佛又明說。無住相布
施之福德。亦如虗空。不可以思量也。既而佛又呼
其名而以告之。汝諸菩薩之學道者。不必別處更
求道之下落。但當依我所教於汝。無住相布施之
理。便就此止應用之間。湛若十方空無所住而住
可也。
【證】六祖曰。不住。是菩薩住處。
<other>○如理實見分第五</other>
<pb n="624"/>
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。
【註】身相者。色身也。即孟子所謂形色也。非身相者。
法身也。即孟子所謂大體也。此如來。吾真性佛也。
【論】吾之真性如來。湛然常住。本無生滅。無相之可
見者也。若要見之。外不見有山河大地。內不見有
見聞覺知。舌頭上無十字關。脚跟下無五色線。千
聖喚不回頭。百鳥都無尋處。忽然豁開正眼。大地
浩流。即見本來面目。
【講】佛問須菩提曰。於汝之意。所云維何。可以身相
見如來不。須菩提解其意。乃答之曰。不也。世尊。不
可以身相得見如來。何故不可以身相見之。葢如
來所說身相。不過形體之末。非真空無相之道。豈
可指而謂之真如來哉。即非身相也。
【證】莊子曰。不形之形。川曰。身在海中休覔水。
佛告須菩提。凡所有相。皆是虗妄。若見諸相非相。則
見如來。
【註】非字莫作無字解。非字活。無字呆。下同。
【論】凡所有相。皆是虗妄。猶之吾儒不以形體求聖
人。而求吾心中之聖人也。
【講】佛之心。欲人見自性佛。故告須菩提曰。世間凡
有形相之可見者。皆是假合變幻。不是汝本有真
實的理。雖有所見。亦妄見也。汝若凡見諸相。便識
破非我真實本相。必無執相迷真之大。自能迴光
返照。即見色身中有法身自性之如來。隨處顯現
矣。而如來豈可外求乎。
【證】刊定記云。執相迷真。對面千里。虗心體物。天地
一家。道川頌曰。有相有求俱是妄。無形無見隨偏
枯。堂堂密密何曾間。一道寒光爍太虗。
<other>○正信希有分第六</other>
須菩提白佛言。世尊。頗有眾生。得聞如是言說章句。
生實性不。
【講】須菩提恐後之人。聞法不能信受。乃白佛曰。世
尊之所說。皆大乘正宗之教。菩薩未有不信受而
奉行之。苟末世凡夫名眾生者。得聞如是真空無
相之言。其言說中之章句。果能實信之否也。
【證】學道之人。不可無此信。孔子曰。篤信好學。玉樞
經曰。道以誠而入。華嚴經曰。信為萬物功德母。長
養一切諸善根。智度論云。佛法大海。信為能入。
佛告須菩提。莫作是說。如來滅後後五百歲。有持戒
修福者。於此章句。能生信心。以此為實。當知是人。不
於一佛二佛三四五佛而種善根。已於無量千萬佛
所種諸善根。（無量。音無亮）。
【註】持戒者。諸惡莫作也。修福者。眾善奉行也。
【講】佛告須菩提。汝莫作生實信否之說。然此無相
真空妙理。必有大根基的善人。方能信任其道。豈
同小可。設或佛滅後。到五百歲之時。有人持守戒
律。而諸惡莫作。廣修福田。而眾善奉行。又能於此
經中之一章一句。信之於心。鑿鑿皆真實語。則此
人之善根。培植甚厚。豈於一佛二佛三四五佛。種
此善根哉。當於無量千萬佛所中。發生得來。非止
淺淺根基所得也。
【證】六祖曰。信般若波羅蜜。能除一切煩惱。信般若
波羅蜜。能成就一切出世功德。信般若波羅蜜。能
出生一切諸佛。刊定云。根有生長義。
聞是章句。乃至一念生淨信者。須菩提。如來悉知悉
見。是諸眾生。得如是無量福德。
【註】世間所享者。名福報。信此經者。名福德。
【講】佛又告須菩提。若有此善根之人。聞得此經之
章句。乃至一念之中。淨焉而心不亂。信焉而心不
疑。生此淨信心者。我能盡知盡見此人。雖名為眾
生。而持戒修福之德。善根受用不盡。其福德豈有
<pb n="625"/>
限量哉。
何以故。是諸眾生。無復我相人相眾生相壽者相。無
法相。亦無非法相。
【論】佛先教學者。能生信心。以此為實。又恐學者。徒
泥言說。不求心得。所以云無法相。又恐學者。執着
無法。不去探討其言。以悟真理。故又云無非法相。
只此兩句。有多少圓活妙理。此其所以為佛也。
【講】佛言是諸眾生何故得如此之福德。其實善根
純熟。悟得真空無相之理。無復有我人眾生壽者
之四相。亦無有執着此經之章句。實信其言說。落
於有見而為法相。亦無有一向沉空守寂。落於無
見而為非法相也。不着二邊。方是真空。
何以故。是諸眾生。若心取相。則為著我人眾生壽者。
若取法相。即著我人眾生壽者。何以故。若取非法相。
即著我人眾生壽者。是故不應取法。不應取非法。以
是義故。如來常說。汝等比丘。知我說法。如筏喻者。法
尚應捨。何況非法。
【註】我人眾生壽者。盡天地間。眾生所有之情狀。盡
不出此四者之中。非法者。無法也。淪於頑空。
【講】前節眾生。既無有此四相。心中無纖毫染着。所
以信此經。而得福德矣。佛又反言之。此何以故也。
是諸眾生苟或心不虗空。便落我人眾生壽者之
形迹。此人之所易曉也。至於我說無法相者。以吾
真如本體。不在言語文字之間。汝若取法相。就是
與前執着四相者。其心一般。至於非法。則無相矣。
我亦謂非法相者。又何故也。葢法界之內。理與事。
原不相礙。汝若取非法相。謂之曰無記空。又謂之
曰斷滅見。此心不化。與前着四相者。又何異焉。是
故當以此兩頭見。直須截斷。不應執其有法而取
以為有。亦不應執其非法而取以為無。則太虗之
中。渾無偏倚。湛然形迹兩忘矣。以此之義。亦有原
故。佛嘗謂汝學道等人。當知我與汝說此法者。因
汝諸人。有此四相。不能了悟真空。超於彼岸。我不
過假此法門。令汝度脫生死苦海。汝既見自本性。
證涅槃樂。則我之法。當棄之無所用矣。譬如編竹
成牌。渡人過水。到岸則此筏亦捨之也。夫有法既
捨矣。何況非法。又可執着於無。沉空守寂哉。能不
着於無。則空而不空。自無非法相也。
【證】儒書曰。得意忘言。得心忘象。道書曰。得魚忘筌。
得兔忘蹄。傅大士曰。渡河須用筏。到岸不須船。
<other>○無得無說分第七</other>
須菩提。於意云何。如來得阿耨多羅三藐三菩提耶。
如來有所說法耶。
【註】耶者。疑辭也。菩提之心。此是如來本性。亦人之
所同具。當體即是。豈自外而得。待言而求哉。
【講】前章既說法相。非法相矣。佛恐須菩提尚未透
徹。故又設此問。呼其名而告之曰。汝之意何如。以
我如來無上菩提之法。果有所求而得之於己耶。
抑以此法。諄諄然。有所說而教之人耶。
須菩提言。如我解佛所說義。無有定法。名阿耨多羅
三藐三菩提。亦無有定法。如來可說（解。去聲。音械）。
【註】解者。曉也。定者。泥於一處而不通也。
【講】須菩提云。如我心中。悟佛所說之義理。則知無
上正等正覺之法。此吾本來真空。人人所具足者
也。不過各自默契而已。未嘗指定一處。而標其名
曰。這是菩提之法也。然佛所說。不過隨機設教。何
嘗指定一法以教人。必如是而後修哉。如來不盡
廢法。只無定法可名。如來不盡廢言。只無定法可
說。
【證】永曰。佛說一切法。為除一切心。我無一切心。何
用一切法。
何以故。如來所說法。皆不可取．不可說．非法．非非法。
【講】須菩提云。如來之法無定名。亦無定說者。此其
<pb n="626"/>
故何也。葢如來所說者。無上菩提法也。可以心悟。
而不可以色相中取。一有所取。心則馳於外求。可
以心傳。而不可以言語中擬。一有言說。則泥於口
耳。皆不可也。然是法也。若執為有法。而吾性虗靈
莫測。果何言有。非有法也。若執為着無法。而吾性
隨感即應。果何言無。又非非法也。真空不空。其以
是歟。
【證】川禪師曰。恁麼也不得。不恁麼也不得。恁麼不
恁麼。總不得。
所以者何。一切賢聖。皆以無為法而有差別。（差音雌）。
【註】賢者。若須陀洹。阿羅漢之類。聖者。佛也。無為法
者。自然覺性。不假人為之法也。差者。參差不齊也。
【論】此無為法者。即是無上菩提。即是涅槃。即是如
來。即是無相。即是無住。即是金剛般若波羅蜜也。
有為法。世間法也。無為法。出世間法也。後學往往
把無為兩字。認作空寂。一向心稿形。只說我即
是佛。故今時無為道人極多。此真捕風捉影。頑愚
不靈之人也。葢人有做作。皆是勉強。若我真性之
運用。皆自然而然。何曾有所作為哉。
【講】須菩提云。我前所謂無可取。無可說者。何以見
之。葢無上菩提之法。皆我自然覺性。無假人為。故
一切賢聖。皆同此無為之法。但法本無為。悟有遲
疾。賢人得道之淺者。或假言說而後自悟。聖人得
道之深者。頓悟頓修。本來無說。故有差別不同等
爾。及其成功。則一也。此如來之所說法無定在也。
【證】莊子曰。無為而無不為。華嚴經疏曰。寂寥於萬
化之域。動用於一虗之中。
<other>○依法出生分第八</other>
須菩提。於意云何。若人滿三千大千世界七寶以用
布施。是人所得福德。寧為多不。
【註】三千大千。形容其多也。世界者。世間之方位界
限也。三千大千。統言一大世界也。這個布施。作捨
施看。與前篇無相布施不同。七寶者。金銀瑠璃。珊
瑚瑪瑙。珍珠玻璃也。
【論】此段初言三千。不即恒河。自少至多也。
【講】佛將以此持經功德。開示學人。故先設言呼須
菩提而告之。設或有人。充滿三千大千世界之七
寶。用之以布施。此人所獲福德。多乎不多。
須菩提言。甚多。世尊。何以故。是福德。即非福德性。是
故如來說福德多。
【講】須菩提答云。七寶布施。其福德甚多。何以言之。
葢是福德。乃有相之施。於我性中真空無相。妙法
全不相關。必竟非福德性。故如來所言福德者。乃
人天小果之因。此所以為多也。
若復有人。於此經中受持乃至四句偈等。為他人說。
其福勝彼。
【註】復者。再也。信力曰受。受之不忘於心也。念力曰
持。持之不厭其久也。受持者。承教不逆。結念不息
也。經。指金剛義也。說謂廣說經義。令人普得聞知。
【論】古今以來解四句偈者紛紛不一。惟中峰謂經
中凡言四句偈。必上有乃至字。下有等字。言於此
經中受持一句。二句。乃至四句偈。此說最為穩當。
要知經完一切有為法之四句者。竟是。
【講】佛言如再有人於此經中。乃至四句偈等直下
承受其理。又拳拳持守於心而不失。更為他人解
說其義。則是自利利他。所獲之福。勝於彼之七寶
布施者。多矣。葢彼乃住相布施。縱得濁福。福盡隨
落。此乃因經悟性。福等大虗。歷劫不壞。其福安得
不勝彼哉。
【證】永嘉證道歌曰。住相布施生天福。猶如仰箭射
虗空。勢力盡箭還墜。招得來生不如意。爭似無為
實相門。一超直入如來地。
何以故。須菩提。一切諸佛。及諸佛阿耨多羅三藐三
<pb n="627"/>
菩提法。皆從此經出。須菩提。所謂佛法者。即非佛法。
【註】非佛法。即前云無為法。即後云無法可說之意。
【論】一心泯合。非佛非法。為不住相布施也。
【講】佛言人能受持講說是經。其福勝彼者。此何以
故也。葢真空無相之理。是諸佛之本性。即無上菩
提之妙法也。從上以來。一切諸佛之多。并一大藏
經之法。皆自此經流出。求其直指全體。未有若此
之明且盡者。此外更無餘經矣。佛又恐人泥於阿
耨專為佛法。又曰。所謂佛法者。本來無有。不過假
此開悟眾生。使之言下見性。乃虗名為佛法也。故
曰。即非佛法。
【證】老子曰。大道無名。強名曰道。
<other>○一切無相分第九</other>
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。（洹音丸）。
【註】梵語須陀洹。此云入流。入聖人之流也。我者指
須陀洹而言。非佛自謂也。
【論】四果者。皆是修行菩薩得道之淺深也。三乘根
性。所悟所證隨異。此四果次第而修。則無上菩提
可到。若萌有得之心。即著四相。自足而不復上進
矣。我佛恐四果菩薩。不知以無念為宗。故設四問。
【講】佛問須菩提曰。須陀洹。作此念頭。自謂我必要
造到此地位。如樹之結果相似。有所得之心否。須
菩提知其不然。乃曰。須陀洹不萌得果之心。何也。
葢彼已造入無相之門。得與聖人之流。但不能頓
悟真空無所入於精微奧妙也。僅能強制其。欲不
入六塵之境界耳。是名之為初果也。
須菩提。於意云何。斯陀含能作是念。我得斯陀含果
不。須菩提言。不也。世尊。何以故。斯陀含名一往來。而
實無往來。是名斯陀含。
【註】梵語斯陀含。此云一往來。
【論】斯陀含。在世法上說。一往天上。一來人間。六祖
曾說破云。前念起妄。後念即止。前念有着。念後即
離。名曰斯陀含。據理而言。人之妄念。往來於心中
者。無一時能止。往即出乎妄念。時而妄念又或一
來。本性未能寂滅故也。
【講】佛又問之曰。斯陀含動箇念頭。自謂我必得乎
此果否。須菩提即不然云。斯陀含心已造到至靜
之地。但目覩諸境。此心還有一生一滅。名一往來。
而實無第二生滅。謂前念纔着。後念即覺。故無往
來。即謂斯陀含之所由名歟。
須菩提。於意云何。阿那含能作是念。我得阿那含果
不。須菩提言。不也。世尊。何以故。阿那含名為不來。而
實無不來。是故名阿那含（阿那。俱平聲）。
【註】梵語阿那含。此云不來。亦名出欲。
【講】佛又設問之曰。阿那含作此念頭。自謂我有得
果之心否。須菩提即不之云。阿那含。心空無我。已
斷塵識思惑。外不見有可欲之境。名為不來矣。謂
之曰。為不來。即此為字。諸法尚未空寂。此心尚未
融貫。其實無有不來之妙。未免強制也。此已造到
佳境矣。非阿那含之謂乎。
須菩提。於意云何。阿羅漢能作是念。我得阿羅漢道
不。須菩提言。不也。世尊。何以故。實無有法名阿羅漢。
世尊。若阿羅漢作是念。我得阿羅漢道。即為著我人
眾生壽者。世尊。佛說我得無諍三昧。人中最為第一。
是第一離欲阿羅漢。我不作是念。我是離欲阿羅漢。
【註】梵語阿羅漢。此云無諍。葢有欲則有爭。此既離
欲。何諍之有。又云殺賊。殺去無明煩惱思惑。又云
不來。此必已證無為之體。諸漏已盡。自無生滅。道
者得無相之理。非徒果也。梵語三昧。此云正受。亦
云正見。
【論】徐士英註曰。大易所謂窒欲。窒則未免費力。孟
<pb n="628"/>
子所謂寡欲。寡則去猶未盡。今世尊所謂離欲。則
於人欲。灑然離脫矣。此言真有喫緊為人處。
【講】佛又問之曰。阿羅漢作箇念頭。自謂我得這箇
道否。須菩提知其不然。而即否之曰。阿羅漢性本
自空。實無一法可得也。設若阿羅漢作得道之念。
是所得心猶未除。即着人我等四相矣。須菩提又
拈出平日所得佛說而印證之曰。世尊。佛當日曾
說我須菩提。一念不生。諸法無諍。得此之正見。於
諸弟子中。許我為第一。必定是我。脫盡人欲。斷絕
此念。方是許我為離欲阿羅漢也。
【證】若訥禪師曰。無諍者。涅槃經云。須菩提。住虗空
地。若有眾生嫌我立者。我當終日端坐不起。嫌我
坐者。我當終日立不移處。即此義也。
世尊。我若作是念。我得阿羅漢道。世尊則不說須菩
提是樂阿蘭那行者。以須菩提實無所行。而名須菩
提是樂阿蘭那行（樂音要。行音恨）。
【註】樂者。愛也。即孔子曰。仁者樂山之謂。梵語阿蘭
那。此云無諍。謂其無人我行也。萌之於心。曰念。見
於修為。曰行。實無所行者。古註云。本性空寂。雖隨
緣赴感。而實無所行。此說得之。
【論】四果中皆有無字。乃無為之法。所謂一切賢聖。
皆以無為法而有差別。於此可證。徐士英註曰。佛
之有四果。猶孔子之有四教。但佛所說四果。自有
等級。第一云不入色聲香味觸法。則是知欲境當
避。此果之初生。第二云一往來。則是蹈欲境不再。
此果之方碩。第三云不來。則是去欲境如遺。此果
之已熟。第四云離欲。則是脫然無纖欲可除。此果
之既收。伊川謂釋氏有上達而無下學。以此觀之。
亦是下學上達處。此言最當。然漸教所以如此。若
是無上菩提頓悟真空。即此金剛般若波羅蜜。超
入佛地也。又何四果之足云。
【講】須菩提恐大眾不知去所得心。故又詳言曰。我
若是作此思念。而必欲得阿羅漢道。則又生一妄
想。安得六欲頓空。佛即不於諸大弟子中。說我須
菩提。是好樂寂靜之人。有是無諍之行也。何以見
之。以我須菩提。外雖所行。心中無一可得。無我無
人。其實無此樂阿蘭之行。方纔名我須菩提為樂
阿蘭那行也。
<other>○莊嚴淨土分第十</other>
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
【註】然燈佛。即定光佛也。乃釋迦佛授記之師。
【論】佛自謂成佛實無所得。證前四果之無所得。夫
無相之理。乃我自有之真性。其成佛。皆由我心之
自悟而得也。豈假師授言傳而後成哉。
【講】佛恐諸菩薩所得心未除。執着住於有法。不生
清淨心。故設是問。告須菩提曰。我當初於然燈佛
處。得成無上菩提之道。果然得本師之法不。須菩
提即解其意曰。不也。世尊。如來雖在本師處聽法。
不過因師開導。實乃自悟自修。本來無有。何曾有
法可得。以是得之於心傳也。
【證】寒山詩曰。常聞釋迦佛。先受然燈記。然燈與釋
迦。祗論前後智。前後體非殊。異中無一異。一佛一
切佛。心是如來地。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴（土讀度）。
【講】世間所謂莊嚴者。造寺作塔。行種種善事。是有
相莊嚴也。佛恐人認做這樣莊嚴。故呼須菩提而
謂之曰。菩薩於佛土之中。果作善緣福業。還莊嚴
不。須菩提據理以答之。不也。世尊。何以故也。佛所
謂莊嚴者。即非外貌相好之莊嚴。必其心地明潔。
如太虗中。萬行俱足。此所以名為莊嚴也。
是故須菩提。諸菩薩摩訶薩應如是生清淨心。不應
<pb n="629"/>
住色生心。不應住聲香味觸法生心。應無所住而生
其心。
【註】應者。當也。諸菩薩。指大修行人而言也。無所住。
不住着在一處。凝滯不化也。葢此心。神明莫測。變
化無窮。是真淨土也。不清淨。則逐境遷移。放逸莫
檢。便着六塵。而多能所矣。
【論】心若有住。則為有物。所以佛說應無所住。正欲
人不住色聲香味等六塵。惟應無所住而生清淨
也。心無所住。則絲毫不掛。萬境澄徹。即清淨也。譬
若百花林裡過。一葉不沾身。又若一鏡當空。無所
不照。何等清淨。如先着一物。則空明遮蔽。焉能照
物。黃梅夜授至此。六祖言下大悟。
【講】佛告須菩提曰。菩薩莊嚴。既不在於外飾。則當
反而求之於心。使泰宇之中。湛然常虗。無一毫染
濁。靈臺之內。寂然常定。無一絲擾亂。當如是生清
淨心。不當住在色聲香味觸法上生心。便為六塵
所縛。妄念旋起。鮮能清淨矣。爾當知此清淨心。妙
湛圓寂。不泥方所。本無所住也。於無所住而生其
心。如明鏡當前。物來悉照。物去即空。自然十分清
淨。是淨土莊嚴。孰甚焉。
【證】六祖聞應無所住而生其心。即大悟曰。何期自
性本自清淨。何期自性本不生滅。何期自性本自
具足。何期自性本無搖動。五祖曰。不識本心。學法
無益。若言下。識自本心。見自本性。即名丈夫大人。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
【註】須彌山。高廣三百三十六萬里。為眾山之王。以
此喻人身之大。不過假設其詞。如七寶滿三千大
千之類。
【論】徐士英曰。此分凡四段。純是釋氏說心處。第一
段。謂本心之善。能自覺悟。不是從他人處得來。第
二段。謂涵養此心。須用持敬。第三段。謂打破敬字。
全是人欲。須當清淨此心。莫使一毫人欲染着。第
四段。生出一件譬喻。言此心之大。包括宇宙。萬化
皆從此出。雖須彌山王。不足以喻其大。此說極當。
【講】佛恐須菩提。錯認色身為大。不知心為大。又為
之辨論。譬如有人。身如須彌山王。可以言大否。須
菩提深悟佛意。乃以甚大對之。何以見之。色身雖
大如須彌山王。為有生滅。必竟不名大身。佛說非
身。纔是我之清淨本心。乃真法身也。此心包廓太
虗。周藏沙界。無相無住。頓入圓明。豈須彌山所能
比量哉。是名為大身也。
<other>○無為福勝分第十一</other>
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多。世尊。但諸
恒河。尚多無數。何況其沙。
【註】西土有河。名曰恒河。從阿耨池東流出。周迴四
十里。沙細如麫。佛多在此處說法。故取以為喻。西
土只有一箇恒河。焉有許多恒河。亦是假說之言。
如須彌山王之說。
【講】佛以眾人之所易見者。先反詰之。恒河多沙固
多矣。設或不止一恒河。數其如沙之多恒河。是諸
恒河。多乎不多。須菩提答言。甚多。但諸恒河。且多
而無數。何況河中之沙乎。言多而又多也。佛設此
喻。以為較量福德多寡之張本。
須菩提。我今實言告汝。若有善男子．善女人。以七寶
滿爾所恒河沙數三千大千世界。以用布施。得福多
不。須菩提言。甚多。世尊。佛告須菩提。若善男子．善女
人。於此經中。乃至受持四句偈等。為他人說。而此福
德勝前福德。
【講】佛謂須菩提。我今以朴實言語告汝。若有善男
女。以七寶等物。滿爾所謂恒河沙數。盡三千大千
<pb n="630"/>
世界。布施與人。所得之福。多乎不多。須菩提即以
甚多答之。佛又再呼而告之曰。若有善男善女。於
此經中乃至四句偈等。信而受之於心。會其妙義。
而毫無所疑。堅而持之於心。存其精蘊。而毫無所
失。必見自己真如。菩提三智。朗然備矣。又能以此
真空妙義。為人解說。使人聽聞之下。心地開通。明
了自性。可以脫離輪迴。永超生死。則是人己兼成
自他俱利。此其福即無為福也。所獲利益之多。豈
恒沙布施者可同日語哉。
【證】華嚴經云。譬如暗中寶。無燈不可見。此喻菩提
妙道。非佛法不至。又喻佛法。非參悟不明。
<other>○尊重正教分第十二</other>
復次。須菩提。隨說是經乃至四句偈等。當知此處。一
切世間天人阿修羅。皆應供養。如佛塔廟。
【註】隨者。隨其所在之處也。當知此處者。謂此心也。
天者。四天之類。人者。世間之人。阿修羅。有三種。一
屬天趣。一屬人趣。一屬畜生趣。大槩如人爾。唯嗔
恨心重。故托生於此。六道中。不言地獄餓鬼畜生
者。以三等之蠢昧不知其理故也。
【講】佛再謂須菩提云。若或有人。隨其所在。便能演
說此經之言。乃至四句偈等之妙。令諸聽者。除迷
妄心。則一卷真經。當知在此處身中矣。自然感得
天人阿修羅等。皆來恭敬。如佛之塔廟。慇懃瞻禮。
可見此經此偈。最上希有也。
何況有人。盡能受持讀誦。須菩提。當知是人。成就最
上第一希有之法。若是經典所在之處。則為有佛。若
尊重弟子。
【註】受持註。見前第二十五葉。對文曰讀。背文曰誦。
讀誦者。口熟其文。心解其義也。
【講】夫講說經中之義。尚能感天龍八部供養如此。
何況有人。盡能以此全經。受持而體騐於心。讀誦
而研窮其義。則此無相無住之理。乃阿耨多羅三
藐三菩提之法。真最上而無以加也。第一而無可
比也。又絕無而僅有也。定知此人。以一心而成就
之。得其全體矣。何以見此法能成就也。蓋所在之
處。常修佛行。即自心是佛。不從外得。經在是則佛
在是。而弟子之所尊崇。而敬重者。亦在是。宛然佛
法僧。三寶共居焉。安得而不成就之也。
【證】六祖曰。摩訶般若波羅蜜。最尊最上最第一。
<other>○如法受持分第十三</other>
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。
【論】此分大意。全在人受持上。然受此法易。持此法
難。所以首段未說着受。先講一箇持字。後言細而
微塵。大而世界。妙而佛之色身。皆為虗妄。但有名
而已。至於捨命布施。俱是不實。惟我此經。乃真空
本性。獲福無量也。
【講】須菩提聞前所說。成就最上之法。深有歆慕。但
未知受持之道何如。故白佛云。此經當以何義命
名。我等當以何道奉持。佛答。是經名金剛般若波
羅蜜。乃無上菩提妙心。無相無住。直至諸佛彼岸。
此為最上希有之法。汝當奉行而持守也。其故惟
何。然我所說般若波羅蜜。即非徒取其名。正以妙
明本性。湛若太虗。體既尚無。何名之有。如來恐人
生斷滅見。不得已而強名金剛般若波羅蜜也。
【證】三昧經曰。心無心相。不取虗空。不依佛地。不住
智慧。是般若波羅蜜。真妙理也。傅大士曰。恐人生
斷見。權且立虗名。
須菩提。於意云何。如來有所說法不。須菩提白佛言。
世尊。如來無所說。
【講】般若之法。心法也。如人飲水。冷煖自知。何所形
<pb n="631"/>
其擬議。若有所說。即謗佛也。故佛問有所說法否。
須菩提答云。如來無所說。自性自悟。直下何容開
口處。所以無得無說矣。
【證】世尊臨入涅槃。文殊請佛再轉法輪。世尊咄云。
吾住世四十九年。未嘗說着一字。汝請再轉法輪。
是吾曾轉法輪耶。又佛偈曰。始從成道後。終至䟦
提河。於是二間中。未嘗說一字。
須菩提。於意云何。三千大千世界。所有微塵。是為多
不。須菩提言。甚多。世尊。須菩提。諸微塵如來說非微
塵。是名微塵。如來說世界。非世界。是名世界。
【論】世界微塵即依報也。傅大士頌云。積塵成世界。
析界作微塵。言此者。正見纖毫塵垢。世間境界。皆
幻妄不實。佛與眾生。同處此塵世中。但心有迷悟
不同。佛之心。清淨心也。即成清淨世界。眾生之心。
污濁心也。即成污濁世界。在人之自修何如耳。
【講】佛告須菩提云。三千大千世界。所有微細塵埃。
果為名否。須菩提以為世界固多。而微塵不勝其
多。佛又呼而告之。如來說諸微塵者。原是幻妄之
物。雖有色聲香味觸法之多。紛紛亂起。而虗靈之
府。太空澄徹。豈有纖毫塵垢之所點污。故言不是
微塵。乃假名為微塵也。如來所說世界者。葢山河
大地。明暗色空。原不是我心中本有的。只因妄想
安立故也。人於世界中。識得不是世界。則心地廓
然。淨無瑕穢。便是出世間法。非世界之所能囿。是
名為世界也。
【證】圓覺經云。幻心滅故。幻塵亦滅。世尊答文殊曰。
在世離世。在塵離塵。是為究竟法。正此意也。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。
【註】三十二相。如眼耳鼻舌等類。此乃色聲佛也。凡
所有相。皆是虗妄者也。
【講】佛問須菩提。可以此三十二相見如來不。須菩
提言。如來之相。雖勝妙殊絕。不宜以形色求之。何
以故。葢如來所說相者。非真相也。妙體如如。湛然
常寂。乃諸佛本心者也。是名三十二相。
須菩提。若有善男子．善女人。以恒河沙等身命布施。
若復有人。於此經中。乃至受持四句偈等。為他人說。
其福甚多。
【論】前借捨財以明勝。此借捨身以辨多。
【講】佛又曰。世間所重者。莫過於身命。若有人以恒
河沙之多。比此身命布施。如摩頂放踵。利天下為
之。其所獲之福。視寶施之福。尤有加焉。但不明本
性。特頑福而已。若以此經反四句偈等。受持而講
說之。自利利他。其獲福無量。較彼捨身者。不甚多
乎。此金剛般若波羅蜜法。汝當受持可也。
<other>○離相寂如分第十四</other>
爾時須菩提。聞說是經。深解義趣。涕淚悲泣而白佛
言。希有。世尊。佛說如是甚深經典。我從昔來。所得慧
眼。未曾得聞如是之經。
【註】深解者。心中大悟也。義趣者。義理旨趣也。慧眼
者。聖人之心有七竅。一聞千悟。此智慧眼也。
【講】須菩提一聞佛言。心中便悟理趣。自傷得聞此
經之晚。乃涕淚悲泣。而白佛言。世間之少有。我世
尊也。說此金剛經。深奧典章。雖我昔來。有此慧眼。
善能聆悟者。未曾得聞此之經之精奧。昔所未聞。
而今聞之。其且悲且喜。當何如哉。
世尊。若復有人。得聞是經。信心清淨。則生實相。當知
是人。成就第一希有功德。
【論】人能信實相者。即是非相。若有少相。即非實相。
故以無相為實相。如來說此。而人能信。豈非第一
希有。言生實相者。此是無生生也。信心清淨者。信
本來心。無法可得。不起妄念。心常空寂。湛然清淨
<pb n="632"/>
也。了悟萬法。由此淨心建立。是名實相。經以福兼
德者屢矣。此獨變福言功。謂功成果滿之時。其福
不足道也。
【講】須菩提言。我既聞是經矣。已悟自性清淨中。本
來有此真實相矣。但恐悟之者之少也。若再有人
得聞是經。一念發篤信之心。其心純是天真。毫無
欲塵所累。便得清淨般若慧光。如露柱燈籠。而真
實不虗之相從此生矣。即是我心之功德也。當知
是人。成就諸佛第一希有功德。莫能出乎其右矣。
【證】圓覺經云。一切實相。性清淨故。六祖云。從清淨
體中。流出般若波羅蜜多。又云功德在法身中。非
在於福。即此義。
世尊。是實相者。則是非相。是故如來說名實相。
【論】則是非相者。實相無相。故言為非。不是無實相。
如龜毛兔角。只說龜無毛．兔無角。不是說無龜無
兔。正猶達磨所謂水中鹽味。色裏膠青云耳。世儒
不思細細根究。一味班駁佛是虗無寂滅。妄矣。
【講】須菩提稱世尊而言。我所謂實相者。謂實理也。
般若實相。如太虗空。本然未有形迹。若悟實相。不
可執着為實相。此如來所名實相者也。
【證】傅大士云。彼岸更求離。趙州云。佛之一字。吾不
忍聞。此說得之。
世尊。我今得聞如是經典。信解受持。不足為難。若當
來世。後五百歲。其有眾生。得聞是經。信解受持。是人
則為第一希有。何以故。此人無我相人相眾生相壽
者相。所以者何。我相即是非相。人相眾生相壽者相
即是非相。何以故。離一切諸相。則名諸佛。
【註】信解者。心無所疑。而了然悟也。受持者。心既領
納而守之堅也。
【講】須菩提言。我今得聞此經。以我從來之慧眼。自
能信其言之實。解其理之妙。聽受而持守之。言下
承當。不為難事。若當來世。年久之時。有眾生聞是
經者。信解受持。則此人明了自性。真第一等人而
不易得者也。何故此人不多有也。以其頓悟真空。
必無人我等四相。所以然者。因般若波羅蜜。人我
兩忘。凡壽盡泯。原無一法可得。即非四相也。若離
一切諸相。其心空寂。即到覺地。與諸佛齊驅並駕。
名為佛矣。
佛告須菩提。如是。如是。若復有人。得聞是經。不驚不
怖不畏。當知是人甚為希有。（怖音布）。
【註】如是者。所言當乎其理也。驚者。駭其言之過也。
怖者。恐其道之高也。畏者。怯其行之難也。此便是
不能信解受持矣。
【論】佛恐世遠。僅存言教。設人有此三心。則信解受
持。不能堅固。故稱是人甚為希有。
【講】佛因須菩提之言。而即印可之曰。汝言深契佛
理。如是如是。後果有人。得聞般若妙法。不驚而無
疑心。不怖而無懼心。不畏而無退心。則渙然氷釋。
怡然理順。其人豈不希有哉。
何以故。須菩提。如來說第一波羅蜜。非第一波羅蜜。
是名第一波羅蜜。
【講】佛說此人為希有者何也。葢我所說第一波羅
蜜。乃真空無相。自性自悟。何曾有波羅蜜可名。不
過假是說。以開悟羣迷而已。是名第一波羅蜜也。
須菩提。忍辱波羅蜜。如來說非忍辱波羅蜜。
【論】人以強暴加我。此真可耻。其辱莫甚焉。於此忍
之。何事不可做。此忍人所不能忍。波羅蜜有六種。
這一波羅蜜。最難克化。今人一言不合。則怒氣相
加。起種種無明煩惱。人我干戈。四相未空。障蔽真
性。佛所以獨揭此一件。合人滅度。
【講】佛告須菩提云。凡有辱境之來。恬然處之。不起
嗔恨。以亂我之般若。則心同太虗。即造到覺地。此
忍辱波羅蜜也。俱真空本來無相。外不見其可辱。
<pb n="633"/>
內不見其可忍。渾然兩忘。此如來說非忍辱波羅
蜜矣。
【證】法華經六波羅蜜云。檀波羅蜜。尸波羅蜜。羼提
波羅蜜。毗梨耶波羅蜜。禪波羅蜜。般若波羅蜜。即
布施。持戒。忍辱。精進。禪定。智慧也。又名六度。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。何以故。我於
往昔節節支解時。若有我相人相眾生相壽者相。應
生嗔恨。須菩提。又念過去於五百世。作忍辱仙人。於
爾所世。無我相無人相無眾生相無壽者相。（解音皆。上聲）。
【註】昔者。前生也。梵語歌利王。此云極惡之君。五百
世者。即五百生也。昔如來因地修行。證初地菩薩
時。修忍辱行。在山中宴坐。因歌利王出遊獵。王乃
憩息。睡醒。不見左右彩女。遂親入山。尋見眾妃宮
女。圍繞禮拜仙人。王乃大怒。問曰。云何恣情觀我
女色。仙人曰。於諸女色。實無貪着。王曰。云何見色
不貪。仙人曰。持戒。王曰。何名持戒。仙人曰。忍辱即
是持戒。王乃將刀割仙人身。問曰。還可痛否。仙人
曰。實不痛。王即節節支解。問曰。還嗔恨否。仙人曰。
我尚非有。何有嗔恨。天怒雨石。王懼乃免。爾時王
者。即憍陳如。仙人者。即釋迦如來也。
【講】此因忍辱。說此以證之。佛言我前生為歌利王
割截身體時。心如虗空。不起四相。何以故也。當初。
節節支解。可謂辱之極矣。若有四相。則嗔心定起。
恨不能忘。何以言忍。又再思念。曾於過去五百世。
作忍辱仙人。曾修忍辱之行。所以於往世。亦無有
四相之累。歷劫頓悟真空。此我所修。誠非一朝一
夕之故也。以是知忍辱波羅蜜。學道者之先務。首
要破其嗔心。方離四相。
是故須菩提。菩薩應離一切相。發阿耨多羅三藐三
菩提心。不應住色生心。不應住聲香味觸法生心。應
生無所住心。若心有住。則為非住。
【註】佛言。心有四相。則非清淨。豈我無上菩提之真
性。不免住着六塵。非菩薩也。我前所言離一切相。
即名諸佛。又言應無所住而生其心。此正般若波
羅蜜。為無餘涅槃者也。
【講】呼須菩提言。菩薩欲成佛道。當空其心。離去一
切形迹。方可發此無上菩提道心。又不當住着於
色。而萌可好之端。不當住着於聲香味觸法。而起
一可欲之念。當於無所住者而生其心。則此心圓
通無礙。真純無欲。非一切相之所繫縛。若心於六
塵上有一住着。便落他窠臼。不能脫灑。則所住不
是菩薩住處也。
【證】六祖云。我此法門。以無為為本。
是故佛說菩薩心不應住色布施。須菩提。菩薩為利
益一切眾生。應如是布施。
【註】布施之義。非捨施於人也。何以言之。葢此經乃
談真空本性。頓教法門。字字當精切語。俱在心上
用功。非教人外面做因果事。深造者。當自得之眾
生。非胎卵濕化之類。吾心中之眾生也。利益者。不
為色聲香味觸法所染。六根清淨。豈不是利益。一
卷中。翻復說來。俱管在受持演說二意。我能受持
讀誦。則為布施之體。為人演說。則為布施之用。黃
蘗心要云。過去心不可得。是過去捨。現在心不可
得。是現在捨。未來心不可得。是未來捨。斯言盡之
矣。六塵中。惟色最易染人。所以說色。而不及聲香
味觸法者。意在中也。住者。黃蘗棲泊兩字。最下得
妙。紫陽夫子曰。人心活物。須要棲之澹泊。然後為
得。真確論也。
【講】佛自謂我說菩薩心者。本虗而明。若住色而為
運用。此心不為覺矣。所以不住色布施也。菩薩以
此不住覺心。利益我一切眾生妄心。使眾塵不隔。
真智現前。當以此廣布而設施之。可也。
<pb n="634"/>
如來說一切諸相。即是非相。又說一切眾生。即非眾
生。
【講】佛言。如來所說。一切諸相者。乃是外幻。於我真
性中。本來何有。故非相也。又說一切眾生者。以心
有四相。名為眾生。若能約己迴光。妄心自離。即無
眾生可得。故非眾生也。
須菩提。如來是真語者．實語者．如語者．不誑語者．不
異語者。
【講】佛恐人聞此經之言。便生驚怖畏懼。不能成就。
乃開導之曰。我如來所說般若波羅蜜法。皆無上
菩提。了悟本性。真焉而不妄。實焉而不虗。默契真
常之理。如如而不變易其詞。所言者。非欺誑之言。
所論者。非異常之論。不過欲人自性自悟。豈謬哉。
須菩提。如來所得法。此法無實無虗。
【講】佛言。如來所以得此般若法者。葢緣滅度眾生。
以悟真性。只一個空無所空之心法也。將以此法
為實耶。真體空寂。本無實也。以此法為虗耶。妙用
無方。亦無虗也。無實與無虗合。則此法之體用備
矣。真空之妙。非以是哉。
【證】中庸曰。君子之道。費而隱。正謂此也。
須菩提。若菩薩心住於法而行布施。如人入闇。則無
所見。若菩薩心不住法而行布施。如人有目。日光明
照。見種種色。（闇同暗）。
【註】菩薩者。學道之通稱也。心住法者。謂之法塵也。
【講】佛言。凡此修行菩薩。當悟真空。不宜有所住着
以為運用也。設或心着此法。而行其布施。則四相
未除。為無明暗障。如人入於暗室之中。昏焉而一
無所見矣。若菩薩。心與法俱泯。無所執泥。而布施
於外。此則豁金剛眼。然般若燈。圓悟如來。洞達無
礙。乃無上之知見也者。如人本有眼目。又得杲日
當空。了一切境。見種種色矣。
須菩提。當來之世。若有善男子．善女人。能於此經受
持讀誦。則為如來以佛智慧。悉知是人。悉見是人。皆
得成就無量無邊功德。
【講】此經具自性中莫大之功用德行。實為希有也。
若如來滅後。或有善男善女。能於此經。受持讀誦。
直下頓悟。則不事口耳之末。而了此真空之妙。即
到菩提覺位。為自性如來。佛以智慧清淨之目。盡
知盡見。此人皆得成就無量無邊見性之功德。周
法界而無方。歷萬劫而常在。豈有眼量之所哉。
<other>○持經功德分第十五</other>
須菩提。若有善男子．善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量百千萬億劫。以身布施。若
復有人聞此經典。信心不逆。其福勝彼。何況書寫受
持讀誦為人解說。（分。去聲）。
【註】初日分。謂早晨。中日分。謂日午。後日分。謂晚間。
【論】佛所謂捨身布施。要知即是儒家損己益人。後
世體認一差。醜怪百出。或破肉燃燈。或刺血書經。
或露頂焚香。其弊一至斯極。吁佛之心。愈無以自
白於天下。斯人也。其佛之罪人歟。書此以戒流俗。
【講】佛言。設有善男善女。於一日之間。以恒河沙等
身命。三度捨身。至於無量數劫。則無量福量。曷可
勝言。然止能受世間頑福耳。若有人聞此經。即信
於心。不違逆其說。其受用之福。尚勝彼捨身之福。
何況自書寫其章句。而尋繹其言。受持讀誦。而解
悟其理。又以是經與人解說其義。則不徒自明己
性。且教人各各見性。善根純熟。利益無窮。其福又
焉有限量哉。
須菩提。以要言之。是經有不可思議．不可稱量．無邊
功德。（稱量俱平聲。古稱秤通用）。
【講】佛言。若能明此法門。即見性成佛。以簡要言之。
則此般若真經。有不可以凡心測度。亦不可以淺
<pb n="635"/>
言擬議。又不可如器物平秤而度量之也。則此功
德之無邊際。雖讚歎所不及矣。
【證】六祖曰。不離自性是功。應用無染是德。功德在
法身中。
如來為發大乘者說。為發最上乘者說。
【註】六祖曰。法無三乘。人心自有等差。見聞轉誦是
小乘。悟法解義是中乘。依法修行是大乘。萬法盡
通。為行俱備。一切不染。離諸法相。一無所得。名最
上乘。乘是行義。不在口爭是也。
【講】佛言此經。如何有此無邊功德。葢金剛般若。吾
之妙用本性。必大乘菩薩。最上乘如來所印證者
也。豈小乘人所能堪任。故如來為啟發大乘人而
闡此真空之妙。亦為啟發最上乘人而演此般若
之法也。
若有人能受持讀誦。廣為人說。如來悉知是人。悉見
是人。皆得成就不可量．不可稱．無有邊．不可思議功
德。如是人等。則為荷擔如來阿耨多羅三藐三菩提。
【註】背負為荷。在肩為擔。言無上菩提。至重難任。一
旦道由人弘。毅然以身承仕。所以成就大功德也。
【講】佛言。此般若經。既為大乘最上乘人而說。乃無
上正等正覺之妙道也。有人受持讀誦。既以成己。
廣為人說。又以成人。人己兼成。功用德行。無有盡
藏。如來於此一一知得此人。見得此人。可以成就
之也。此人既能成就功德。即能以身挺然任此大
道。將如來阿耨菩提之法。一擔負而荷之無遺理
矣。自覺覺他。覺行圓滿。功德寧有涯哉。
何以故。須菩提。若樂小法者。著我見人見眾生見壽
者見。則於此經。不能聽受讀誦為人解說。（樂音要）。
【註】樂者。喜好也。小法者。鈍根之人。志意下劣。如佛
說法華經。五千人退席。是也。不曰相。而曰見者。心
染此四相。墮於邪見也。
【講】佛云。人或樂小乘法者。局於見聞之小。不免有
我人等見之私。於此大乘最上乘法。便起驚怖畏
懼之心。其於真性懵然不知。故不能聽受讀誦。為
人解說也。
須菩提。在在處處。若有此經。一切世間天人阿修羅。
所應供養。當知此處。則為是塔。皆應恭敬。作禮圍遶。
以諸華香而散其處。（華古花字）。
【講】此心中般若無相真經。乃自性佛永為萬世不
刊之大典。若在在處處。有此持經之人。則功德素
著。如摩尼寶珠。瑞光炳耀。一切世間天人阿修羅
為之供養。當知此處。便是如來真身舍利寶塔。誰
肯生一慢心。必作禮而五體之投地。圍繞而大眾
之皈依。以諸寶花妙香。布散於持經之處。則供養
可謂至矣。此正謂一人辦心。諸天辦供也。
<other>○能淨業障分第十六</other>
復次須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業。則為消滅。當得阿耨多羅三藐三菩提。
【註】世者。三十年為一世也。惡道。猶惡境也。小而憂
辱。大而死亡。皆是也。六祖云。約理而言。先世。即是
前念妄心。今世。即是後念覺心。以後念覺心。輕賤
前念妄心。妄不能住。故云先世罪業。即為消滅。妄
念既滅。罪業不成。即得菩提。
【論】圭峯科此經。為轉罪成佛。梁昭明太子科判此
經。為淨業障。若是依經解義。便涉到報應因果中
去了。不知般若真性。乃最上一乘。必不是此等說。
六祖以先世今世。作前念後念。真確論也。不可把
先世後世認作前生今生。
【講】佛言。世有男子女人。既能受持讀誦此經。真可
敬重也。而反為人所輕。真可尊貴也。而反為人所
賤。其故何哉。葢此人。必是已前年分。未曾得聞此
經之時。着於四相。住於六塵。所有罪過業緣。當墮
<pb n="636"/>
落於惡境下流之污。以今世人所以輕賤之。而不
供養恭敬故也。今既持經而真性圓明。是本來無
一物。何處有塵埃。已前之罪業。即消滅矣。當得無
上菩提之正果也。
須菩提。我念過去無量阿僧祇劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分。乃至
算數譬喻所不能及。（那。平聲。他音陀。分。去聲）。
【註】梵語阿僧祇。此云無央數。梵語那由他。此云一
萬萬。劫者。世也。佛心有六通。無始以來事。慧眼皆
知之。謂之宿命通也。末世徒知事佛。而不知佛究
竟處。盡在此經。故以此言。較其功德之多寡也。
【講】佛言。我於無量無央數劫。在然燈佛已前。得遇
八百萬億那由他諸佛出世。盡皆供奉。而不敢怠。
承順而不敢違。無有空過一處而不供承之者。是
我歷事諸佛之多如此。後有末世持經之人。見自
本性。永離輪迴。以是功德。較量我供佛之功德。雖
百分。百千萬億分。乃至算數之多。譬喻之廣。皆不
及持經功德之一分也。
須菩提。若善男子．善女人。於後末世。有受持讀誦此
經。所得功德。我若具說者。或有人聞。心則狂亂。狐疑
不信。須菩提。當知是經義不可思議。果報亦不可思
議。
【註】具者。盡也。狐是獸。名野犴。其性多疑。果者功有
所成。報者理有所騐。非今生後世。果報之說。
【講】佛再呼須菩提而曉之。若男子女人。於後末法
之時。受持其理。讀誦其言。得此無量功德。必無疑
矣。我若再盡言其詳。或有鈍根之人。聞之起驚怖
畏懼之心。狂焉而無定持。亂焉而無定見。展轉如
狐之疑惑。不能信受。葢不知此經之妙故也。當知
此經之義理。乃真空無相。最上一乘。不可以心思
言議。探其底蘊也。至於究竟一受持讀誦之間。先
世之罪業消滅。無量之功德難及。得此果實報驗
者。又豈可以思議之哉。真極盛而無以知也。
<other>○究竟無我分第十七</other>
爾時須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。佛告須
菩提。善男子．善女人。發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。
【講】須菩提復問佛云。菩提心何所止。眾生心何所
伏。佛曰。菩提心者。本來具足。當體現成。只因眾生
蔽於塵染而戕賊者。總總也。人當先要培養此真
心。然欲盡者理方還。我當以此一切眾生心。如煩
惱妄想。取捨人我。貪嗔嫉妬。種種四相之類。一一
除滅。而度脫之。既滅度眾生已了。則般若觀照。常
住不滅。凡前所有一切妄心。原非真性中所有。如
紅爐點雪。消融殆盡。無一眾生實滅度也。
何以故。須菩提。若菩薩有我相人相眾生相壽者相。
則非菩薩。所以者何。須菩提。實無有法發阿耨多羅
三藐三菩提心者。
【註】此節實無有法四字當重。佛恐人錯認當生如
是心者為真實。故又說破。謂究其實。乃我真性中
原無此也。
【講】佛云。此何以故也。若學道之菩薩。四相未除。則
菩提心無由而發。何以言菩薩。所以然者。以性本
空寂。渾然天成。其發此心。不過自悟自修。實無有
法。發此阿耨多羅三藐三菩提者也。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。
【講】佛呼須菩提反問云。我始於本師然燈佛處。有
<pb n="637"/>
法可得。名之為無上正等正覺否。須菩提言。我曉
佛所言之理。佛於本師處。乃是自性自悟。無有傳
受秘密之典。而得菩提之道也。
佛言。如是如是。須菩提。實無有法。如來得阿耨多羅
三藐三菩提。須菩提。若有法。如來得阿耨多羅三藐
三菩提者。然燈佛則不與我授記。汝於來世。當得作
佛號釋迦牟尼。以實無有法。得阿耨多羅三藐三菩
提。是故然燈佛與我授記作是言。汝於來世。當得作
佛號釋迦牟尼。何以故。如來者。即諸法如義。
【註】梵語釋迦。此云能仁。即度脫一切也。梵語牟尼。
此云寂默。即心體如如也。牟尼為體。即是如字。能
仁為用。即是來字。先言釋迦。後言牟尼者。攝用以
歸體也。如來者從體以起用也。總是真性。詳言之
則為阿耨多羅三藐三菩提。略言之。則為如來。又
略言之則為佛。諸法如義者。葢我真實之性。本來
自如。其見之於諸法事者。亦自然而然。來為應迹。
去無留滯。如如不動的義理也。即上無為法也。
【講】佛深以須菩提之言為當。故稱如是如是。復謂
之曰。實無有法得此菩提。若曰有法。然燈佛即諄
諄然舉其佛之所得者。傳之於我。即不當與我止
授一記云。爾來世方得作佛。號釋迦牟尼也。葢本
原不從外得。徧虗空世界而常自如。所謂一法不
立。一塵不染也。然燈不過授記而已。何曾得法於
他。皆是我如來本性也。何以故。如來者。不離諸法。
即一切法中自如的義理也。
【證】維摩經云。如者不二不異。一切法亦如也。眾聖
賢亦於也。至於彌勒亦如也。
若有人言。如來得阿耨多羅三藐三菩提。須菩提。實
無有法。佛得阿耨多羅三藐三菩提。須菩提。如來所
得阿耨多羅三藐三菩提。於是中。無實無虗。
【講】佛又恐人未悟。復曰。或有人說。我得此菩提之
法。不知我從實無有法上得之。然我所以得此法
者。皆是我之清淨心中。菩提覺性。本無形迹。此法
無有實。色相空處。即是菩提。此法無有虗。正謂色
即是空。空即是色。故知如來所證菩提之法。不空
不有也。
是故如來說一切法。皆是佛法。須菩提。所言一切法
者。即非一切法。是故名一切法。
【講】佛說諸法。皆發明真常之精奧。用為修行之徑
路。非外道可比。皆是般若之佛法也。然人心之大
事未明。須賴此法指示迷途。除去四相。若真空既
悟。我自得之。法亦非有。方名佛法也。佛所以隨說
而又掃去者。蓋謂不可泥於法耳。豈真絕無法哉。
須菩提。譬如人身長大。須菩提言。世尊。如來說人身
長大。即為非大身。是名大身。
【講】此段設譬以起下文。佛問須菩提。譬如人之一
身。雖長且大。果真為大。須菩提答云。如來說人身
長大者。心不菩提。徒為委形。則非真實大身。是虗
名為大身而已。
須菩提。菩薩亦如是。若作是言。我當滅度無量眾生。
則不名菩薩。何以故。須菩提。實無有法名為菩薩。是
故佛說一切法。無我．無人．無眾生．無壽者。
【講】佛告須菩提曰。菩薩之所名覺眾生者。亦如大
身之不為真實也。夫我真性中。廓然常虗。本無眾
生。因為四相未離。則眾生從業緣中而現。反之太
初。了無可得。若菩薩自言。我當滅度無量眾生。正
所謂驅除妄想重增病也。何以名為菩薩。夫修行
得至於菩薩者。誠賴佛所說之法。以滅度乎眾生。
但真性中自有無上菩提之妙。本無眾生可度。又
何有法可據。此所以名菩薩也。是故佛所說一切
法者。不過隨時順宜與人解粘去縛而已。豈有能
所心哉。所以無我人眾生壽者之妄心矣。此四者
統而言之。皆謂之眾生。眾生本無。何滅度之有。
<pb n="638"/>
【證】維摩經云。法無眾生。離眾生垢故。法無有我。離
我垢故。法無壽命。離生死故。法無有人。前後際斷
故。此真空無相法也。
須菩提。若菩薩作是言。我當莊嚴佛土。是不名菩薩。
何以故。如來說莊嚴佛土者。即非莊嚴。是名莊嚴。
【講】佛言。若菩薩自說。謂我能莊飾嚴整其佛之剎
土。是着於有相。豈足為菩薩。所以者何。我所說莊
嚴佛土者。非為粉飾外貌之具。乃吾心佛土也。佛
土無相。本來清淨。云何可莊嚴哉。如來以非莊嚴
為莊嚴。有妙莊嚴存焉。是則所以名莊嚴也。
【證】陳雄曰。以定慧之寶。莊嚴心佛土者。菩薩也。不
言其功。而人莫見其迹。以金珠之寶。莊嚴世間佛
土者。凡夫也。自言其功。而常急於人知。文殊般若
經云。為一切眾生。發大莊嚴。而心不見莊嚴之相。
淨土論云。備諸珍寶性。具足妙莊嚴。
須菩提。若菩薩通達無我．法者。如來說名真是菩薩。
【註】通達者。見得十分透徹也。無我者。即吾儒之無
以有己也。法者。理也。真菩薩者。造到純然無偽。即
等覺也。
【講】佛言。由前所說阿耨菩提。究竟將來。總是個無
我之法。夫法界原無盡藏。有一我心。便着於人眾
生壽者。未了真空。必定執其有法。有滅度。有莊嚴。
所以不名菩薩也。茲則直下大悟。如漆桶底脫。四
通八達。廓然無我。我身既無。何更有法。人法兩空。
此如來言說。而稱名之曰。真實的菩薩也。
<other>○一體同觀分第十八</other>
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
【註】肉眼一觀。天眼徧觀。慧眼證法。法眼擇法。佛眼
度生。凡夫與如來。俱同此眼。異處在覺不覺耳。
【論】世法上論。指五眼。為佛眼睛之眼。以理論。則心
竅之眼也。眼通於心。大凡眾生。皆具此五眼。與佛
無二。因四相六塵遮蔽。只有肉團眼一件而已。儒
書云。聖人之心有七竅。即是五眼之謂也。佛有五
眼。乃常住真心。非過去未來現在之妄心也。
【講】佛欲闡世間眾生之心。有若干種。先設此五眼．
沙界二喻之問云。如來有此化身觀見之肉眼。普
照大千之天眼。般若常明之慧眼。了諸法空之法
眼。自性常覺之佛眼。有此五眼否乎。須菩提皆據
理答之曰。如來有此五眼矣。
【證】昔雲巖問道吾。大悲菩薩。用許多手眼作麼。吾
云。通身是手眼。是言極妙。苟無眾生。無四相。一瞬
不具。而況多眼乎。要人自見耳。
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是。寧為多不。甚多。世尊。
【註】沙等恒河者。謂一粒沙為一恒河。廣譬設喻。言
恒河之多也。以沙等恒河之沙數佛世界。又不勝
其多矣。假設此問而言之也。佛世界者。三千大千
內。必有一佛設化。謂之曰佛世界。
【講】佛欲人明此許多眾生妄心。故以許多世界為
問云。舉此無窮之沙以數佛之世界。果多否乎。須
菩提亦以甚多答之。
佛告須菩提。爾所國土中。所有眾生。若干種心。如來
悉知。何以故。如來說諸心。皆為非心。是名為心。
【註】若。如也。干。數也。心數雖多。不出過去未來現在。
環轉鈎連。糾結不了。無非妄心。諸心。即若干種心。
【講】佛告須菩提云。不必遠論恒沙世界。即如爾之
<pb n="639"/>
國土中。所有許多眾生。各具一心。則其心有若干
種。如來以清淨五眼。皆盡見知之。其故維何。如來
所說一切心。皆是眾生妄心。非性中常住真心。識
得妄心非心。菩提本體現矣。是名為心也。
所以者何。須菩提。過去心不可得。現在心不可得。未
來心不可得。
【註】思念前事者。為過去心。思念今事者。為現在心。
思念後事者。為未來心。不可得。言本來無有也。
【論】此三句。我佛談到骨髓處。何必歷覽群藏。向外
馳求哉。所以佛恩難報也。凡人一念中。即有未來
現在過去。須看得活。故疏鈔云。若一念有起滅。即
成六十種邪見。九百種煩惱是也。
【講】佛言如來所說非心者。何也。葢常住真心。妙湛
圓寂。體用如一。若太虗空。離諸緣引之想。過去心
已滅。何所凝滯於物。現在心不住。何所專主於有。
未來心未至。何所預期於先。虗靈莫測。反觀於內。
三心總不可得也。此方是菩提真心。一體同觀矣。
【證】論語云。子絕四。毋意毋必。毋固毋我。六祖云。前
念後念及今念。三念不被邪見染。張無盡云。一念
不生全體現。古云。三際俱斷。三念皆妄。了不可得。
<other>○法界通化分第十九</other>
須菩提。於意云何。若有人滿三千大千世界七寶。以
用布施。是人以是因緣。得福多不。如是。世尊。此人以
是因緣。得福甚多。須菩提。若福德有實。如來不說得
福德多。以福德無故。如來說得福德多。
【論】三千大千布施之福。俗眼為實。佛眼為無。布施
既廣。得福自多。所謂以是因緣也。畢竟是有礙有
着。不是清淨福德。以無為福纔是不住相布施。故
不徒言得。而言多也。
【講】佛又反復申之。見吾心中法界。所通化無窮者。
雖寶施不足以擬之也。故問須菩提。若有人以滿
三千大千世界之七寶。用為布施。其福德果多否。
須菩提亦以甚多答之。佛又呼須菩提言曰。若福
德之有真實。則徒求之於外。取諸相也。有相以為
布施。其報有限。如來不說得福德多。我之所謂福
德者。離諸相也。即前無住相布施。在如來無能施
之心。在法界無可施之迹。正是無為清淨功德。其
福等如虗空。豈有漏之因。所可同日語。此如來說
福德多也。
<other>○離色離相分第二十</other>
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。
【註】具足者。無少虧欠也。
【論】此段專主離色言。此分與第五分。第十三分。意
俱同。而佛乃重言之者。葢末世修行。多執色相。如
香花頂禮。外貌供奉。不悟自己真性。佛所以反復
叮嚀告戒之也。
【講】佛恐須菩提錯認如來色身。把作如來真身看
了。故設此疑而問之曰。佛可以具足色身見否。須
菩提即解其意。遂答之曰。不也。世尊。如來不應以
具足色身見。何以見之。葢色身。乃血肉之軀。非法
身也。若法身。則縱橫無礙。自在自由。念念無非般
若。豈八十種好。所能囿也。色身中有妙色身存焉。
方名具足色身矣。
【證】華嚴經云。清淨妙色身。神力故顯現。
須菩提。於意云何。如來可以具足諸相見不。不也。世
尊。如來不應以具足諸相見。何以故。如來說諸相具
足。即非具足。是名諸相具足。
【論】此段專主離相言。
【講】佛又問之曰。如來可以具足諸相見否。須菩提
即解其義而以否答之。葢自受生以來。有形者。有
形形者。有生者。有生生者。若無真性法身。則雖有
<pb n="640"/>
相。亦天地之委形也。此如來不應以具足諸相見
矣。所以者何。如來所說諸相具足。非徒取諸相也。
以如來雖有三十二相。必具足乎三十二行。般若
觀照。萬象悉融。凡六神通。八解脫。具於自性中者。
皆無欠無餘。常滿足爾。此肉身如來內。有真如來
在焉。是名諸相具足也。
<other>○非說所說分第二十一</other>
須菩提。汝勿謂如來作是念。我當有所說法。莫作是
念。何以故。若人言如來有所說法。則為謗佛。不能解
我所說故。須菩提。說法者。無法可說。是名說法。
【論】此分與第七分。無有定法。如來可說。十三分。如
來無所說。意大同。亦不過反復告人。勿執文字之
陳言。而寡默識之妙道也。謂之曰。勿謂。又曰。莫作。
我佛叮嚀之意。至深切矣。
【講】佛告須菩提曰。爾切勿自謂。我如來有心作此
念頭。有此說法。以開示於人。汝切莫作是念。何以
故。設或有人言。佛有法說於人。則是淺見寡識滯
在文字之粗。是為謗佛。不能解會我所說之義故
也。又呼須菩提曰。我之所謂說法者。不假口說之
騰。默契心源之妙。唯能坐斷十方。打成一片。非言
語可到。本來無法可說。是名真說法也。
【證】圓覺經云。依幻說覺。亦名為幻。既名為幻。所說
之法。亦皆是幻。張無盡云。非法無以談空。非人無
以說法。妙明子云。智高遠水孤峯。性寂寒潭皎月。
然後可以盡離不離言之道也。如如居士云。終日
喫飯。不曾咬着一粒米。終日著衣。不曾掛着一莖
絲。所以我佛橫說直說。四十九年。未嘗道着一字。
爾時慧命須菩提白佛言。世尊。頗有眾生。於未來世。
聞說是法。生信心不。佛言。須菩提。彼非眾生。非不眾
生。何以故。須菩提。眾生眾生者。如來說非眾生。是名
眾生。
【註】慧。言德。命。言壽。即長老之別名。
【講】須菩提問佛曰。末法之後。略有眾生。聞說此經
般若之法。能生敬信之心否也。佛呼須菩提曰。汝
勿謂五濁惡世之間。俱是不信佛法的人。葢佛與
眾生。原非兩類。同具此般若真心。彼雖為眾生。而
真性原有。非可以眾生目之。彼雖非眾生。而業緣
現在。又非可以不眾生目之。何以故也。眾生於眾
生之中。苟能聞般若法而敬信之。言下見性。是即
前之所說。非眾生中人也。是假名眾生爾。
<other>○無法可得分第二十二</other>
須菩提白佛言。世尊。佛得阿耨多羅三藐三菩提。為
無所得耶。佛言。如是。如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。
【講】須菩提以解空之性。深悟菩提之奧。乃以無所
得為問。佛深許其言之當也。言如是如是。我於無
上正等正覺之法。不從外得。乃吾之真性也。真性
中蕩然虗空。神凝智泯。情卷思澄。迎之無首。隨之
無後。不可以色相取。不可以言說求。無有少法可
得也。不過強名曰阿耨菩提而已。
【證】玉樞經云。道在天地。天地不知。有情無情。唯一
無二。六祖云。妙性本空。無有一法可得。顏柄曰。有
法可得。是名法縛。無法可得。方名解脫。
<other>○淨心行善分第二十三</other>
復次。須菩提。是法平等。無有高下。是名阿耨多羅三
藐三菩提。以無我無人無眾生無壽者。
【註】阿耨菩提法者。即真性也。刊定云。在聖不增。故
無高。居凡不減。故無下。此言平等性也。真心即是
性。原無兩樣。
【講】佛又再告須菩提云。我所說阿耨菩提之法。乃
吾本然之性。居聖位而不加。處凡流而無損。人人
具足。世世同然。蕩然太虗。較若畫一。是色身則有
<pb n="641"/>
高下。真性則無高下。所以名為無上正等正覺也。
何以見之。以我真性中。原無有我人眾生壽者之
妄。若有此妄。則嗜欲深者。天機必淺。攻取累者。湛
一不全。吾見塵勞。種種異起。何得為平等法哉。法
為平等。方名無上菩提矣。
修一切善法。則得阿耨多羅三藐三菩提。須菩提。所
言善法者。如來說即非善法。是名善法。
【論】夫平等之法。不從外得矣。一向認着本來現成。
墮諸無事甲中。不假修進。此又愚迷不返者也。
【講】佛又說。當修此一切善法。凡布施。持戒。忍辱。精
進。禪定。智慧。皆是明心見性之善法。依此法修。則
虗己冥真。崇德履道。造至覺地矣。即得此阿耨菩
提也。然又恐人泥於有法。又呼須菩提曰。我所言
善法者。乃接引眾生入道之門。本來原無此善法。
不過假此虗名以開悟人爾。若執着善法。便有人
我等相矣。又落兩頭機。豈是平等哉。
【論】傅大士頌云。水陸同真際。飛行體一如。法中何
彼此。理上豈親疎。自他分別遣。高下執情除。了斯
平等性。咸共入無餘。
<other>○福智無比分第二十四</other>
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經
乃至四句偈等。受持讀誦為他人說。於前福德。百分
不及一。百千萬億分。乃至算數譬喻所不能及。
【論】此義雖重。各有妙旨。詳見讀法。
【講】佛告須菩提云。須彌為眾山之王。三千大千中
諸須彌山。又不特一須彌也。設或以七寶之聚。等
如許山之多。用此布施。福德固為多矣。然自性若
迷。福何可救。若人以此般若經併四句偈。受持有
得於心。演說有益於世。則不徒見佛了生死。亦且
如佛度一切。是修自性上福德。是聚自身中七寶。
比前七寶布施之福德。不及此經百千萬億分之
一也。人可徒以布施求之外。而不求之心哉。
<other>○化無所化分第二十五</other>
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來則有我人眾生壽者。
【論】非說所說分中。汝勿謂如來作是念。我當有所
說法。如來說非眾生。是名眾生。此分中云。汝等勿
謂如來作是念。我當度眾生。如來說即非凡夫。是
名凡夫。佛恐人泥着有法可說可度。而不悟自性
自度。故又告戒一番。
【講】佛呼須菩提曰。汝之意何如。凡汝學道之人。勿
謂我如來實有此意。而必有化度眾生之心。汝等
莫作此念。可也。所以然者。如何。佛雖有此般若波
羅蜜法。以開示眾生。然眾生之心。本來空寂。般若
智慧。原自具足。苟有聞經悟道。乃眾生自然化度。
我何度之有哉。所謂平等真法界。佛不度眾生也。
若說一切眾生。必是如來化度。則如來即同凡夫。
便有我人等之私矣。
須菩提。如來說有我者。即非有我。而凡夫之人。以為
有我。須菩提。凡夫者。如來說即非凡夫。
【講】夫人有一我心。斯有人。有眾生。有壽者。己私未
克故也。如曰。有眾生可度。是如來執有我也。佛又
呼須菩提曰。如來說有我者。即非有我心也。在如
來以是法。潛孚默化於人。而不見其迹。在凡夫假
是法頓悟自修於己。而莫測其自。何嘗區區作此
念。曰我當度眾生。而執為有我哉。至於凡夫。未能
見性。所以我相未忘。而非以此論佛也。佛又恐人
分別凡夫。復呼須菩提曰。凡夫。如來說即非凡夫。
葢真空無相之道。自二五凝成之初。原無虧欠。悟
則剎那即入覺地矣。豈可以凡夫目之乎。所以如
來．凡夫本同一性。不容區別也。
<pb n="642"/>
<other>○法身非相分第二十六</other>
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王。則是如來。須菩提白
佛言。世尊。如我解佛所說義。不應以三十二相觀如
來。
【註】觀與見不同。見。視也。觀。諦視也。見屬目。觀兼心
目。所謂想見也。
【論】如法受持分中。佛有三十二相之問。須菩提曾
以不也答之。此又以着相答佛者。非前悟後迷也。
因世之着相求佛者。往往皆然。不反其意以答世
尊。安得世尊盡出肺腑示之哉。善現加慧人。至矣。
【講】佛告須菩提曰。汝之意。果以三十二相觀如來
否。須菩提若未喻其意。反答曰。如是如是。欲觀如
來者。不出此三十二相也。佛即聽之曰。設若如來
可以三十二相見。則轉輪聖王。乃管四天下如輪
之轉。以其福業之多。故其色身。具足三十二相。與
佛相似。是轉輪聖王。亦當為佛矣。須菩提隨應聲
曰。以我解佛之義。不應以三十二相觀如來也。
爾時。世尊而說偈言。若以色見我。以音聲求我。是人
行邪道。不能見如來。
【註】偈者。發言成句也。色者。如莊嚴佛像之類。見者。
親覩之也。聲者。如歌揚梵讚之類。求者。索也。我者。
佛自謂也。邪道者。聲色乃是幻妄。惟真性方為正
覺也。如來者。真性法身佛也。
【講】彼時世尊而說偈曰。法身等如虗空。靈覺含真。
妙體湛寂。離彼形迹之間。超諸耳目之外。爾等若
徒以顏色覩其形容。或徒執聲教聽其謦欬。欲以
此二者。求見我之真性。此等之人泥於色身佛。皆
捨正路而不由。所行者邪道也。決不能見佛本來
面目矣。欲親見如來常住之真性。當求之於精神
心術之中。豈可以聲音笑貌為哉。
【證】儒書云。視於無形。聽於無聲。太上護命經云。視
不見我。聽不得聞。離種種邊。名為妙道。
<other>○無斷無滅分第二十七</other>
須菩提。汝若作是念。如來不以具足相故得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
【論】此分二段。初則反其辭而詰之。次則正其辭而
曉之。因此經中俱說無。恐人執着此無。沉空棄有。
反成斷滅相矣。夫斷滅。則無相也。亦曰相者。何哉。
葢相者謂之形迹。如晝明則為明相。夜暗則為暗
相。以一切法皆斷滅不用。則心何由以明。性何由
以見。譬如過河無筏。豈能得濟。一向滯於頑空之
迹。將以何者為修行。此所以為斷滅相也。
【講】佛呼須菩提曰。汝若作此念頭。說如來不用具
足之相。得此無上菩提。汝切莫以此念而言。云稱
如來原無聲色可求。非三十二相。不假清淨妙行
圓滿功德。遽然得此菩提大道也。又呼之曰。如來
菩提之心。脫塵緣以備三常。起圓通而滿十度。其
神無方。其化無體。原非斷滅者也。汝若作此念。言
於一切法。皆斷滅之。大非矣。何以言之。發菩提心
者。必依般若之法。以為修行之具。若不用此法。則
心花何由發明。而真如亦幾乎熄矣。故於此不說
斷滅相也。
【證】永嘉歌云。棄有着空病亦然。還如避溺而投火。
川禪師云。剪不齊兮理還亂。拽起頭來割不斷。
<other>○不受不貪分第二十八</other>
須菩提。若菩薩以滿恒河沙等世界七寶。持用布施。
若復有人知一切法無我。得成於忍。此菩薩勝前菩
<pb n="643"/>
薩所得功德。
【註】我者。私己心也。成者。成就也。
【論】前章於六波羅蜜中。揭出忍辱波羅蜜為言。可
見忍之義大矣哉。人於一切萬事執着一個我心。
就有四相。於六塵上見其可愛而受之。見其可欲
而貪之。便不能忍耐以降伏其心。而於菩提遠矣
【講】故佛呼須菩提曰。設或有菩薩。滿河沙世界之
七寶。用為布施。福固勝矣。然未免有貪愛之心。非
自性功德也。若復有人。深知一切萬法。從我自心
而生。湛若太虗。不住不着。無有我心。得成就此容
忍功德。此等菩薩。勝前菩薩寶施之功德矣。
何以故。須菩提。以諸菩薩不受福德故。須菩提白佛
言。世尊。云何菩薩不受福德。須菩提。菩薩所作福德。
不應貪著。是故說不受福德。
【講】佛先言無我。方便成就此容忍功德者。以菩薩
原無所得心也。佛恐須菩提錯認世間福德。故又
呼而告之曰。菩薩以此忍道勝寶施之福者。葢彼
以有相之施。必為有漏之因。必不以此寶施而受
用此福德也。須菩提未解其義。問云何菩薩不受
福德。佛又言。菩薩所作福德。俱是阿耨菩提之理。
或受持於己。或演說於人。無有我相。無能所心。何
嘗念念貪着今日利葢幾事。明日濟度幾人。而欲
受享此因果也。所以說菩薩不受福德矣。
<other>○威儀寂靜分第二十九</other>
須菩提。若有人言。如來若來若去．若坐若臥。是人不
解我所說義。何以故。如來者無所從來。亦無所去。故
名如來。
【講】佛見世人。多以四威儀中。求色身有相佛。而不
知般若真性佛。乃呼須菩提曰。若有人說如來者。
或來而感應。或去而入寂。或坐而趺跏。或臥而偃
息。以此四威儀。遂指名曰如來。則皆着於有相。徒
覩其形容。未窺其精蘊。此人不解曉我所說之義
理也。何故不解。葢我所謂如來者。謂真性佛也。真
性佛無相。本不生滅。其來也。徧虗空。盡法界。無一
物不闡遮那之形。無一事不播如來之號。要之。諸
法空寂。本來無有。何所從而來也。其去也。等觀自
在。妙入無為。照五蘊之皆空。見六塵之非有。要之。
萬象全彰。一真常住。無所從而去也。如而不去。來
而不來。故名如來。亦強名耳。真性不可以形容也。
【證】華嚴經云。上覺無來處。去亦無所從。清淨妙色
身。神力故顯現。圓覺經云。雲駛月運。舟行岸移。葢
月未嘗運。岸未嘗移。真如體性。未嘗作止任滅。皆
人謬見耳。長水法師云。水清月見。月亦不來。水濁
月隱。亦非月去。但是水有清濁。非謂月有升沉。法
中亦耳。心淨見佛。非是佛來。心垢不見。亦非佛去。
以人心自有垢淨。佛本無去來也。
<other>○一合理相分第三十</other>
須菩提。若善男子．善女人。以三千大千世界碎為微
塵。於意云何。是微塵眾寧為多不。須菩提言。甚多。世
尊。何以故。若是微塵眾實有者。佛則不說是微塵眾。
所以者何。佛說微塵眾。即非微塵眾。是名微塵眾。
【論】微塵．世界。皆是假立色相。原不真實。微塵在太
虗之中。游氣飄揚。任其起滅。世界在太虗之中。明
暗色空。山河大地。任其聚散。若真性般若。窮劫不
壞。豈二者所比哉。
【講】佛告須菩提曰。如有男女等人。以三千大千世
界。碎分為微細塵埃。汝意以為多否。須菩提答曰。
甚多。何以見之。此微塵眾。等是人心妄想安立。若
曰。真個有此微塵眾多。佛則不說是微塵眾也。唯
此妄塵。皆是外來之物。非吾心上之所本有者。若
能心鏡常明。微塵雖多。豈足以障蔽我哉。此非微
塵眾。是名微塵眾也。
世尊。如來所說三千大千世界。即非世界。是名世界。
<pb n="644"/>
何以故。若世界實有者。則是一合相。如來說一合相。
即非一合相。是名一合相。
【講】須菩提又呼世尊而言。如來所說三千大千世
界。皆由妄塵積聚而成。劫數盡時亦有變壞。此所
以虗幻不實。即非世界。是名世界也。何以謂之非
世界。若以世界為實有者。必是本來真性。自無始
以來。常住不滅。以此真實之性。在於世界中。打成
一片。有而不滯於迹。無而不淪於虗。即是一合相。
然如來所說一合相者。原以真性等於虗空。豈假
言說所能形容哉。即非一合相。乃強名一合相矣。
須菩提。一合相者。則是不可說。但凡夫之人。貪着其
事。
【講】佛見須菩提已悟其實。故再呼而告之曰。是一
合相之道。空而不空。妙不容言。即是不可以言說
求也。但庸常之人。不知真性為實。貪戀執着於世
間一切事。認微塵為實有。而妄緣超起。觀世界為
實有。而幻境愈增。擊縛於生滅者。不少也。豈知理
相合一之為妙哉。
<other>○知見不生分第三十一</other>
須菩提。若人言。佛說我見人見眾生見壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見人見眾生見壽
者見。即非我見人見眾生見壽者見。是名我見人見
眾生見壽者見。
【論】人無知見。即同頑石。佛豈無之。但知見有真有
妄。如法華經云。開佛知見。示佛知見。悟佛知見。入
佛知見。此知見之真也。楞嚴經云。知見立知。即無
明本。此知見之妄也。黃蘗云。前說四相。此說四見
相。粗而見精。又云。佛以見性為見。人以見相為見。
【講】佛恐人着於妄見。不能見性。故發此問曰。若人
言佛說我人等四見。汝意何如。此人能會得義理
否。須菩提答曰。佛之所說。是人多不會其理。何以
見之。世尊所說。我人等四見。滯於形迹之私。流為
物化之累。所見皆虗妄也。若真性中般若之妙。如
大明當空。洞達無礙。即非我人眾生壽者之妄見。
但虗名為我人眾生壽者見耳。豈真有此見哉。
須菩提。發阿耨多羅三藐三菩提心者。於一切法應
如是知。如是見。如是信解。不生法相。須菩提。所言法
相者。如來說即非法相。是名法相。
【註】如是知如是見者。即無上菩提之真知真見也。
法者。事也。相者。形迹也。不生法相者。於事之有形
迹。如我人眾生壽者之見。皆不萌於心也。
【講】佛呼須菩提曰。若能興起無上正等正覺之真
心者。於一切事。不起四見。識自本心。見自本性。當
有如是真知。有如是真見。又有如是信受解悟。則
阿耨菩提渾然具吾天真內。凡在外有形迹底事。
能障吾之真心者。皆不生於其心矣。然我之所言
法相者。葢事雖在外。順應而虗。本不在我。即非法
相。有形迹之可指也。是假名為法相而已。法相既
非。必無我人眾生壽者之見。而菩提真心所當知
見而信解者也。發菩提心者。曷審於此。
<other>○應化非真分第三十二</other>
須菩提。若有人以滿無量阿僧祇世界七寶。持用布
施。若有善男子．善女人。發菩薩心者。持於此經。乃至
四句偈等。受持讀誦。為人演說。其福勝彼。
【註】無量阿僧祇世界者。不止於恒沙也。發菩薩心
者。謂發廣大濟度眾生之心。即菩提心也。
【講】佛呼須菩提曰。若有人滿無量無央數之世界
七寶。用施於人。固為世間福矣。若有男女發菩薩
普濟之心。於此經偈。不徒受持。自見其性。又演說
於人。教人見性。人己兼成。此則出世間之福。受用
無有窮盡者也。寧不勝乎彼哉。
【證】法常滿如來解云。緣此經根本。以破相為宗。了
<pb n="645"/>
空為義。迷性布施。皆不證真。能識四句涅槃之門。
演說法身。如如不動。觀有為法。同於夢幻。若作此
見。教化眾生。勝用七寶布施之福也。
云何為人演說。不取於相。如如不動。
【論】此不取於相兩句。盡全經之要旨。佛之精神命
脉。俱在於此。當以心悟可也。
【講】佛自問云。以此四句偈。與人演說者何如而說
之。乃自答云。不取於相。如如不動。葢我真性本無
上菩提之妙心。為無餘涅槃之實理。人法雙泯。情
智俱忘。自無形迹之可求。亦無聲色之可見。不着
於我人眾生壽者也。不住於色聲香味觸法也。本
來真空。何有相之可取。惟見如如焉。自然而然。一
神通乎法界而定自真。萬化妙於無方而體常寂。
雖滅度眾生而不有。雖布施莊嚴而無心。威儀寂
靜而已。知見不生而已。徧虗空世界常住而未嘗
動也。此真四句而可以演說矣。
何以故。一切有為法。如夢幻泡影。如露亦如電。應作
如是觀。
【註】夢出無心。幻成有意。夢覺入幻。幻結疑夢。皆從
顛倒起也。水漚為泡。泡隨水消。形照為影。影從形
滅。皆虗無實也。露以日晞。電以霽散。尤是倐忽起
滅。此六字中。凡人事之感應。山河之安立。天地之
變化。都已說盡。此四句剗盡經旨。正如來真切滅
度之處。觀無所其空觀假觀中觀之妙智也。
【講】佛又曉之云。我所謂如如不動者。何以故也。葢
真空無相。本自如如。一切賢聖。皆以無為法而親
證之。若世間有所作為之事。皆虗妄不實。如夢想
之非真。如幻術之假化。如水泡之虗浮。如身影之
恍惚。如朝露之易晞。如閃電之易滅。當作如是六
者觀看。可見世間之事。諸行無常。皆有生。還有滅。
非真有也。惟我如如不動之性。湛若太虗。超萬劫
而常存。與人演說。其福德寧有盡哉。
佛說是經已。長老須菩提及諸比丘．比丘尼．優婆塞．
優婆夷．一切世間．天．人．阿修羅。聞佛所說。發大歡喜。
信受奉行。（比音彼）。
【講】佛既反復大闡般若之法。說經已畢。首焉啟請
之長老名須菩提者。頓悟真空。已領心印矣。其時
同會聽法者。有比丘而名僧焉。有比丘尼而名為
師姑焉。有居士而謂之優婆塞焉。有道姑而謂之
優婆夷焉。一切世間之人。及天上之天人。并阿修
羅之神。聞佛所說此經。各各言下見性。不驚不怖
不畏。皆大歡喜。幸正法之難遇。悅今日之躬逢。莫
不信受其言而領之於心。奉行其教而演之於人。
雖億萬劫來。永證金剛不壞身也。佛之慈悲至矣。
覩是經者。其報佛恩哉。
【證】川禪師頌曰。饑得食。渴得漿。病得瘥。熱得涼。貧
人遇寶。孾兒見娘。飄舟到岸。孤客還鄉。旱逢甘澤。
國有忠良。四夷拱手。八表來降。頭頭總是。物物全
彰。古今凡聖。地獄天堂。東西南北。不用思量。剎塵
沙界諸羣品。盡入金剛大道場。

金剛經石註（終）

<article id="n498">金剛經正解</article>

No. 498
<sarticle>金剛經正解卷上</sarticle>

剩閒居士　龔穊綵　註
蓮舫居士　扈正智　校
<other>○法會因由分第一</other>（法者即大乘法也。會者佛與諸弟子共會於祇園也。因始也。由
行也。行必有所始。此法會者。乃作經之因由也）。
如是我聞一時佛在（至）收衣鉢洗足已敷座而坐。
<pb n="646"/>
【註】如是者。指此經所言之法也。我。集經者自謂。即
阿難也。言如是之法。我親從佛聞之。一時者。師弟
會遇。說此般若之時。佛者覺也。自覺覺他。覺行圓
滿。故名曰佛。此指釋迦。為一曰教主也。舍衛國。梵
語舍衛。此云聞物。即波斯匿王之國。祇樹王之太
子名祇陀。此云戰勝。生時適值戰勝。因以為名。樹
是祇陀所施。給孤獨園者。王之宰臣。名須達多。（一作
孥）常在此園。賑濟孤獨。達多原是外道。因在護彌
長者家。聞佛說法。心生敬心。欲得勝地請佛住。思
太子有園。方廣八十頃。空曠清淨。堪為福地。往白
太子。太子戲曰。若布金滿園。吾當與之。達多如其
言。太子亦不愛金。將金共立精舍。請佛說法。比丘
梵語。華言乞士。謂上乞法於佛。以明己之真性。下
乞食於人。以為世人種福。即今之僧也。大比丘。乃
得道之深者。天人所共恭敬。非小德故。內外教典。
無不博通。非寡解故。蓋佛將說真空無上妙理。必
得道之深者。方能請問領悟也。千二百五十人。皆
佛所化度弟子。常隨聽法者。俱皆在也。爾時。彼時
也。世尊。舉世之人。所尊敬也。食時。乞食時。非受食
時。乞食當辰巳。受食當午時也。著衣。著僧伽黎。即
二十五條之大衣。制像水田。見生福故。佛制。入王
城聚落。應著此衣。猶今之搭戒衣也。持鉢。持四天
王所獻之鉢。（過去維衛佛鉢。入涅槃後。供龍王宮中。釋迦成道。龍王送至海水上。四天
王取以奉佛。此是紺琉璃鉢。乞食時持之）次第乞。平等行乞。不分貧富
貴賤也。本處。即祇園也。飯食訖。此飯字作餐字解。
指受食時言。訖。畢也。洗足。西域行露足故。以水滌
去塵垢。已。完也。敷。布也。布列高座而坐。即今之止
靜打坐。將說法也。
【講】阿難記而言曰。如是經之所言。乃我親從佛聞
之。佛說此經時。在舍衛國給孤獨園中。與得道之
大比丘。及相隨聽法之眾。千二百五十人。俱同處
焉。爾時世尊。於日當辰巳。可以乞食之時。著僧伽
黎大衣。持紺琉璃鉢。園在城外。入舍衛城中。次第
行乞。不越貧以從富。不捨賤以從貴。大慈平等。無
有選擇。乞食既已。還歸園中。當午受食。飯食事畢。
將入禪定。於是收入衣鉢。使心無係累。洗足以潔
其身。乃布座而坐。說法之因由起矣。
<other>○善現起請分第二</other>（分為二節。善現須菩提之別名。當世尊趺坐之時。正弟子請
益之候。故身起恭敬。而請問也）。
時長老須菩提在大眾中（至）云何降伏其心。
【註】時。須菩提起問之時。眾弟子中。惟德尊而年高
者。謂之長老。須菩提一名善現。又稱空生。尊者初
生時。其家一空。相師占之。唯善唯吉。故名善吉。偏
半也。袒露也。所著之衣。半露其右肩。東土以袒為
慢。西方以袒為敬。表請無上正覺之法。以身擔荷
也。右膝著地。右是正道。左是邪道。亦表請正法。從
實依歸。卑禮承受也。合掌恭敬。東土以拱手為恭。
西方以合掌為敬。兩手相合。肅恭而身不懈。一心
專注。誠敬而容不息也。白。啟問。須菩提向佛啟問
而言。已上七句。皆集經者敘說也。希有。言曠劫難
逢。千界一佛。世所希有。讚佛之詞。如來。佛之通稱。
猶華言聖人。如而不生。來而不滅。即真性之體用。
以立名也。護愛護。念存念。付付授。囑囑告。菩薩。本
云菩提薩埵。略其文而便於稱。故云菩薩。菩提華
言覺悟。薩埵華言有情。覺有情者。眾生多有情欲。
而不能覺。惟菩薩在眾生有情之中。自能覺悟而
不染。又能覺有情眾生。而化導之也。諸菩薩。諸眾
也。指凡學于如來者。阿謂無。耨多羅謂上。三謂正。
藐謂等。菩提謂覺。謂無上正等正覺。即指真心言
也。此心包含太虗。孰得而上之。故云無上。然上自
諸佛。下至蠢動。此心正相平等。故云正等。其覺圓
明普照。無偏無虧。故云正覺。云何猶如何。請佛言
之詞。應當也。住止也。降伏者。制禦之謂也。
<pb n="647"/>
【講】須菩提。在大眾中。即從自己座位起身。整頓威
儀。袒其右肩。以示不敢背乎師。屈其右膝。以示不
敢左乎道。合掌以示其歸依。恭敬以示其嚴肅。而
啟白於佛。以伸問辭。先稱讚曰。舉世所小有者我
世尊也。又曰如來起慈悲心。善能衛護眷念此會
中之眾菩薩。使之信受。善能以此佛法。付委囑託
此會中之眾菩薩。而使之奉行。又問曰。世尊。若有
善男子善女人。學道之初。發此阿耨多羅三藐三
菩提心者。云何為當常住。而使之不退轉。至於妄
心一起。當以何道降伏。而使之不惑亂我真心也。
佛言善哉善哉須菩提（至）唯然世尊願樂欲聞。
【註】重言善哉。讚歎之詞。諦審也。仔細聽也。應當也。
如是二句。一云。說在下二分。此但引起。而使審聽
之詞。是看得太虗。止知照下者。有以為頂上文謂。
即此便可以住。即此便可以降伏。即指發菩提心。
為印可之詞。是看得太實。止知承上者。竊以如是
二字。虗中帶實。上承發菩提心來。實中尚虗。下照
度生布施去。方是語脈。夫照下引起。人所易曉。頂
上處不可說。得太盡有礙下文也。唯應辭。然者。然
其使已諦聽之言。有以為如儒書曾子之唯一貫
者。看得太深也。願心所期。樂心喜好。欲心思得。謂
心期喜好思得聞住降之詳也。
【講】佛因須菩提請問。妙稱佛心。故重言善哉善哉。
以歎美之。遂順須菩提之言而云。汝以如來善護
念善付囑。此善發我未發之言。汝當詳審而聽。吾
當為汝說此應住降伏之道。人之菩提覺心。雖本
來固有。然物欲陷溺。攻取日眾。最難發起者。若善
男善女。既發此心。當如是安住。如是降伏。其妄心。
須菩提。即因佛言。又稱世尊。弟子願欲聞其說也。
<other>○大乘正宗分第三</other>（大乘者。言非小乘也。佛法有大乘小乘。如儒家大學小學。菩薩
用此大乘法。化導眾生。猶車之載物運量有甚大也。宗者心之所主。正者言正。而非邪也）。
佛告須菩提諸菩薩（至）眾生相壽者相即非菩薩。
【註】諸菩薩摩訶薩。佛呼在會之眾也。摩訶大也。大
覺有情。即能救度人者。如是。指下文所告也。眾生
者。謂凡有生之類。上自諸天。下至人物。眾生雖多。
約有九種。若如也。卵胎濕化。有色無色。有想無想。
非有想非無想也。我者。對眾之稱。代度生菩薩。設
為自任之詞。非佛自謂也。皆盡也。令使也。入者。入
於其中。無餘。外更無有餘。大涅槃。一切修行者之
所依歸。蓋指本來清淨真空心境也。滅消滅。滅盡
一切愚癡煩惱。度化度。度脫生死苦海。菩薩心平
等。普願與一切眾生。同入無餘涅槃也。量限量。數
數目。邊邊岸。無量無數無邊。邊之極言其多也。相
者形迹。執著此形迹。心不虗空。滯而不化。謂之有
也。我相者。認四大以為己有。而成我相。人相對我
而言。眾生相則凡有生者皆是。壽者利長生不滅。
有悠久之義。
【講】佛告須菩提說。諸大菩薩。以妄心欲其降。而使
真心安住者。果何道以致之。凡人一身。悉皆五陰
六識。遮蔽我之真性故。與一切眾生交接。感我妄
心時難降伏。何以見之。有性易輕舉飛揚浮動。或
由軀[殼-一]。而名卵生者。有識常流轉。習氣深重。或由
胞衣。而名胎生者。有心隨邪見。沉淪不省。或感濕
氣。而名濕生者。有情逐景趣。遷流起幻。或隨變化。
而名化生者。有執相修因。著色見者。名為有色。有
寂守空頑。著無色見者。名為無色。有滯諸聞見。係
念染著者。名為有想。有絕念不起。致虗守寂者。名
為無想。有起生滅見。落有無兩頭機者。名非有想
非無想。凡此九類眾生。迷真逐妄。種性不同。相因
性起。妄心建立。隨類受生。若天若人若物。虗空等
神。陰魔等鬼。沉溺世趣。流轉生死。下自欲界。上至
諸天。輪迴六道。難入涅槃者也。以妄感妄。動我妄
心。起分別見。致難降伏。今我即發平等正覺心。則
<pb n="648"/>
眾生本心。與我心無二。皆令消融其煩惱。點化其
染著。覺妄悟真。破愚癡見。息無明火。入於清淨無
為涅槃妙境。而滅度之。如是滅度。無限量。無計數。
無邊際。一切眾生。豈真有眾生。使入涅槃而滅度
之哉。盖眾生原有此菩提心。只為迷而不悟。遂生
種種妄相。今令心地一朝豁然開朗。種性悉化。頓
見本性空寂。是乃自性自度。本來無此眾生。何得
而滅度之。夫實無有眾生得滅度者。此何以故。盖
自性本空。無有我人眾生壽者之形迹。是為無上
菩提心。方是大菩薩。若或有此四相。則於前一切
眾生。妄為分別。心生邪見。起諸煩惱。安得皆令滅
度。以至涅槃哉。即非菩薩地位中人矣。
<other>○妙行無住分第四</other>（分為二節。妙行。謂修無上正覺精妙之行。無住者。不拘泥執
著精妙之行。本無住著也）。
復次須菩提菩薩於法（至）不住聲香味觸法布施。
【註】復還也。次再也。還再與須菩提言。敘經者之詞
也。宗註。次坐次也。須菩提先于座起。跪而請問。
至是。使還坐而告之。復次二字佛言也。須菩提呼
而告之也。亦通錄為旁參。於法之法。槩指佛法。
言觸法之法。屬意分別思想皆。是布普也。施捨也。
色聲香味觸法為六塵。眼耳鼻舌身意為六根。眼
入色。耳入聲。鼻入香。舌入味。身入觸。意入法。為六
入。觸者。來加于身。如飽煖安逸者。妙觸也。勞痛饑
寒者。苦觸也。法者。即意之所舉。計校分別是非之
類。當于義理者善法也。動于情欲者惡法也。住者。
即住于根塵。而執著不化也。不住布施。如以色施
人。而不存施色之心。聲香等亦然。
【講】佛再與須菩提說。菩薩於一切所行之法。當無
所執著。即行於布施。言以色布施。不著於色。聲香
味觸法皆然。蓋凡夫貪著。借布施種福。此為住相。
布施著在物上。菩薩行施。了達本空。不住色聲香
味觸法。而施無留滯。執著應當也。菩薩行施。理當
如是也。
須菩提菩薩應如是布施（至）菩薩但應如所教住。
【註】相即六根六塵之相。福德乃性中之福德。佛恐
人疑不住相。則落頑空。故言福德。以喚醒之。福德
無量。福報亦無量。佛止言福德者。菩薩但修福。不
望福報也。不可思量。言其廣大。不可以心思度量
其多小也。於意云何。言汝意中。作何理會也。四維
四隅也。如東南方西北方之類。東西南北。四維上
下。總謂之十方。虗空者。太虗之中。無有纖毫隔礙。
蕩然空明。非心思可能量度。佛以福德不可思量
故。舉十方虗空為喻。虗空豈可思是。故須菩提。皆
言不也。語畢而呼世尊者。敬之至也。虗空而該以
十方者。是虗空之全體。即非頑空也。如是指上文
虗空也。
【講】佛又呼須菩提而言。菩薩自當如是布施。不住
於相。何以故。若學道的菩薩。不泥著色聲香味觸
法之根塵。以為布施。則喜捨心空。圓滿其福德。量
等虗空。豈人之心思。可得而測度忖量哉。又問須
菩提。於汝意中。自謂如何。如東方虗空。可以心思
度量不。須菩提答云。不可思量。更問南西北方四
維上下虗空。可思量不。須菩提亦答云。不可思量。
盖大莫大於虗空。非人之所測度。佛又明說無住
相布施之福德。亦如虗空之不可以思量也。既而
佛又呼而告之。諸菩薩之學道者。不必別處更求
應住之下落。但當依我所教於汝。無住相布施之
法。便就此止應用存養之間。湛若十方虗空。無所
住而住可也。
<other>○如理實見分第五</other>（分為二節。凡人之形色。皆屬虗妄。非真實也。所見非真見也。
惟此如如之理。乃人本性。是為真實。不以目見而以心見不求相見而求理見。是為實見也）。
須菩提於意云何（至）如來所說身相即非身。
【註】此如來。謂真性佛。湛然常住。本無生滅。無相之
<pb n="649"/>
可見者也。身謂色身。相謂諸相。即非身相。謂色身
與諸相。皆非真實也。
【講】佛語須菩提曰。我謂學道菩薩。如所教住。而無
所別求者。蓋以如來。不可以形迹求也。於汝之意
云何。可以有形之色相。即見如來不耶。須菩提解
其意乃答曰。不也世尊。不可以身相。得見如來。何
故不可以身相見之。蓋如來所說身相。不過形體
假合之末耳。豈可謂之實有身相。而見真如來哉。
故曰即非身相也。
佛告須菩提凡所有相（至）若見諸相非相即見如來。
【註】謂之諸相。不止身相。凡法相非法相。皆在其中。
而心不執著。則見諸相非相。此如來指法身也。
【講】佛告須菩提曰。夫如來既不可以相求。可見世
間。凡有形相者。皆是假合的。不是本有真實的。雖
有形相。亦虗妄耳。汝若能見一切諸相。便識破非
真實本相。自無執相迷真之失。即能迴光返照。見
法身真性。如來隨處顯現矣。
<other>○正信希有分第六</other>（分為二節）學道以信為本。大乘法無住無相。乃是正宗聞之。
（而不疑懼。故為正信。此人不可多得。故為希有）。
須菩提白佛言世尊（至）得如是無量福德。
【註】白告也。頗略也。章章分。句句讀。實信真實信心
也。如是言說章句。指上三四五分之辭。與無住行
施無相見佛之說。後五百歲者。大集經云。有五箇
五百歲。初五百歲。解脫堅固。第二禪定堅固。第三
多聞堅固。第四塔寺堅固。第五鬭諍堅固。經云後
五百歲。指末法闘諍之時。亦有持戒修福之人。持
戒者。諸惡莫作。修福者。眾善奉行。根者。有生長之
義。一念生淨信。專一其念。而無染著。是名淨信也。
福德兼慧而言。世間所享者福報。信此經者名福
德。言有福又有德也。
【講】須菩提深信佛所言說。恐後之人聞法。不能信
受。乃白佛言。世尊所說。皆大乘正宗之教。菩薩未
有不信受而奉行者。但大凡眾生。頗有得聞如是
不住行施。真空無相之言說章句。果能實信之不
也。佛告須菩提。汝莫輕視眾生。作此生實信不之
說。蓋不住真空妙理。人心所固有。但為六塵四相
所蔽。而昧之耳。必有大根器的善人。自能信任其
道。即至如來滅後。到後五百歲之時。斷有持戒修
福之善人。能於此經中之一章一句。信之於心。以
為真實語。當知此人之善根。培植甚厚。豈止於一
佛二佛三四五佛。而種此善根哉。已於無量千萬
佛所中。凡世間一切利物濟人之事。無不行之。而
種諸善根發生。得此實信心來。非淺根人所能得
也。若有此善根之人。得聞此經之章句。乃至一念
之中。淨而不亂。信而不疑。不此淨信心者。如來盡
能證明而知之。盡能攝受而見之。是諸信心者。雖
名為眾生。其淨信所得福德。受用不盡。豈有限量
哉。
何以故是諸眾生無復我相（至）法尚應捨況非法。
【註】第一何以故。言淨信福德在無相。第二何以故。
言所以無相之故。第三何以故。侗人云疑衍。此
釋生信得福之故。該乎生法二空。無四相。生空也。
無法相無非法相。法空也。我人眾生壽者。盡天地
間之相。不出乎此。非法者無法也。淪於頑空。取猶
執也。心取相者。此中不化。未悟無相之理。而欲執
相以求。是有外障。故云即著四相。法相雖非色相
之比。然一有所取。亦不悟真空體。而起內障。故亦
云即著非法。原不離相。況執之乎。著四相者。即非
菩薩故。必無取無著。方合真空。所以不應取之。故
如來常有如筏之喻也。
【講】佛言是諸眾生。何故得如此之福德。彼一念生
淨信。其實善根純熟。能合真空無相之理。無復有
我人眾生壽者之四相。亦無有執著此經之章句。
<pb n="650"/>
落於有見。而為法相。亦無有不思去探討其言。沉
空守寂。落於無見。而為非法相也。不著有無兩邊。
復其真空之性。諸相盡捐。心無染著。所以淨信此
經。而福德無量。佛又反言之。此何以故也。假使是
諸眾生。若心不空。取有形相。即為牽著我人眾生
壽者之形迹矣。豈能使心性空明。隨機感應乎。此
人之所易曉也。至於我說無法相者。以本空真體。
不在言語文字之間。若取法相。就是與前執著四
相之心一般。至於非法則無相矣。我亦謂無非法
相者。蓋真性中。諸法顯現。無容一毫染著。原不相
礙。若取非法相。謂之無記空斷滅見。此心不化。與
前著四相。又何異焉。是故法與非法。兩頭見至須
截斷。不能執為有而取法。亦不應執為無而取非
法。以此不應取之義。亦有原故。如來甞謂。汝等學
道比丘。當知我說此法。皆因汝有四相。不能了悟
真空。超登彼岸。是以假此法。令汝度脫生死苦海
耳。汝若既見本心。證涅槃樂。即我所說之法。亦當
不用。猶如編竹成筏。渡人過水。到岸則不須筏矣。
夫法尚當捨去。何況著無非法。又安用執取為哉。
<other>○無得無說分第七</other>（無上菩提之理。本來無相。當體空上。無物可得。無言可說也）。
須菩提於意云何（至）皆以無為法而有差別。
【註】耶者疑辭。亦詰問辭也。菩提心是如來本性。亦
人之所同具。豈自外而獨得有待言而顯哉。定者。
泥於一處。而不通也。非法則不有。非非法則不無。
非有非無。乃極至之理也。所以以字承上來。皆以
以字用也。無為法。即是無上菩提之別名。乃自然
覺性。不假人為者也。或云有為法。世間法也。無為
法。出世間法也。要之皆以無為法。而有差別。則有
為亦本于無為。分箇有無。所謂差別也。世人多以
無為二字。認作心槁形。一無所為。此真愚見也。
得道淺者為賢。得道深者為聖。指現成者。言差別
不同也。又參差分別也（按。差別差字有二音。一初牙切音叉。一初宜切音雌。
考古本註。原讀作叉不同也。後有讀雌者參差也。就賢聖淺深說。當作參差。就有為無為說。當作不同。然
不同中具有參差義。則二音皆可通讀。不必拘也）。
【講】前章既云不應取法。當如筏喻。猶恐須菩提。未
透徹故。又設問曰。汝之意云何。如來無上菩提法。
果有所求。而得之於己耶。抑以此法有所說。而教
之人耶。須菩提云。如我心中悟佛所說之義。則知
無上正等正覺之法。亦強名耳。求之了不可得。本
無定有之法。實此名也。即如來所說。但為覺悟眾
生。隨機設教。不得已而有言。亦無定有之法。如來
可據而說也。如來之法。無定名亦無定說者。其故
何也。盖如來所說者。無上菩提法也。可以心悟。而
不可以相取。一有取心。則馳於外求。可以心傳。而
不可以言授。一有言說。則泥於文辭。皆不可也。是
法也。若執以為法微妙莫測。有而不有。法何所在。
非法也。若執以為非法。隨感即應。無而不無。何在
非法。又非非法也。而謂可以定名定說歟。所以然
者何也。法本於無。惟無故妙也。此一切賢聖。雖先
後遠近之不同。皆不能外無以為法。但所見有淺
深。作用有隨機。而差別不同耳。
<other>○依法出生分第八</other>（法者。即此經之法。指般若波羅蜜多言。依者。不違之謂。諸佛一
切妙法。盡依此法出生也）。
須菩提於意云何（至）所謂佛法者即非佛法。
【註】三千大千世界者。世為遷流。界為方位界限。過
去未來現在為世。東西南北四維上下為界。三千
大千。統言一大世界。形容其多也。布施廣布捨施
也。七寶者。金銀琉璃珊瑚瑪瑙珍珠玻璃也。寧為
猶可為乃計其多。而故問之辭。四句偈。諸解不一。
或指經中二偈。或指無我相四句。須知佛止說偈。
不專執一金剛經。乃大藏經之要。勸人受持四句
偈。或顯實相。或明妙法。又經中之要。執一廢餘。便
失經意。此經自始至終。總談真空無相妙理。人能
<pb n="651"/>
體會此旨。一卷中精功成文者。何處不有。偈者發
言成句也。四句偈而曰乃至曰等者。自多至少之
意。不止四句為偈也。要活看乃至字等字。餘詳廣
錄。
【講】須菩提。固知無相之理。但不知得無量之福。佛
將以此持經功德。開示學人。故先設言呼須菩提
而告之。設有人充滿三千大千世界之七寶。用以
布施。此人所獲福德。多乎不乎。須菩提會意答云。
人以七寶布施。寶豐福勝。其福德甚多。誠如世尊
之言也。何以故。是福乃有相之施。於性中真空無
相之理。全不相關。初非性中自然之福德也。所以
如來說福德多耳。蓋是假合故。見其多也。佛言若
有人。於此經中之言。直下承受而不忘。拳拳奉持
而不厭。乃至由博而約。於四句偈等。為人解說其
義。則是自利利他。不特覺一己之性。並覺眾人之
性。將見人己兼成所獲之福。勝於彼之七寶布施
多矣。然所以勝彼者。此何以故也。蓋般若真空無
相之理。是諸佛之本性。一切諸佛之多。及諸佛無
上菩提之法。皆自此經流出求其直指全體。未有
若此經之明且盡者。佛又恐人泥於佛法。又呼須
菩提。而曉之曰。所謂佛法者。本來無有。不過假此
開悟眾生。使之言下見性。乃名為佛法也。故曰即
非佛法。隨掃以顯般若真空耳。
<other>○一相無相分第九</other>（一相者。謂修行四果。各有一相也。其實功有次第。而無為則一。
果。雖深淺不同。而總不可萌有得之心。當深造以悟入無相。蓋須陀洹等。皆是假名。究竟本來。一相亦無）。
須菩提於意云何（至）而名須菩提是樂阿蘭那行。
【註】梵語須陀洹。此云入流。入聖人流也。而無所入
者。不著入流之相也。我者指須陀洹等言。梵語斯
陀含。此云一往來。謂前念起妄。後念即止。前念有
著。後念即離。妄念往來於心中。往則妄念止時。而
又或一來。本性未能寂滅故也。梵語阿那含。此云
不來。不來欲界。亦名出欲。外無欲境。內無欲心。謂
已斷欲界思惑也。梵語阿羅漢。此云離欲。其心已
證無為之體。諸漏已盡。自無生滅果。如樹之結果。
謂到此地位道者。得無相之理。非徒果也。又須
陀洹果者。煩惱不生。決定不入地獄異類。是名初
果。如果之初生者也。斯陀含果者。色身只一次往
來天上人間。如果之方碩者也。阿那含果者。欲習
永盡。決定不來欲界受生。如果之將熟者也。阿羅
漢心境俱空。內外常寂。法實無有。豈作得道念。如
果之已熟者也。梵語三昧。此云正定。亦云正覺。樂
受也。梵語阿蘭那。此云無諍。萌於心曰念。見於事
曰行。謂其無人我見。而不起諍行也。實無所行者。
本性空寂。隨緣赴感。而實無行之之心也。
【講】佛問須菩提曰。須陀洹作箇念頭。自謂我必得
此果不須。菩提知其不然。乃曰。須陀洹不萌得果
之心何也。蓋彼已超乎凡見。心趨無相之理。得與
聖人之流。而無所入。於聖域之想。惟克制其欲。不
入六塵境界。須陀洹之所以得名者。其在是歟。佛
又問曰。斯陀含作箇念頭。自謂我必得此果不。須
菩提即不然之云。斯陀含心。已造到至靜之地。但
目覩諸境。未能不動此心。還有一生一滅。而無第
二生滅。前念方著。後念即覺。不久于人欲。雖往來
于人間天上。名一往來。而實無往來也。是斯陀含
之所由名歟。佛又問曰。阿那含作箇念頭。自謂我
必得此果不。須菩提即不然之云。阿那含心空欲
念。已斷塵界思惑。外不見有可欲之境。不來欲界
受生。名為不來矣。夫曰不來。是此心尚未融化。猶
有強制之勞。而其實無不來之迹。蓋不惟六根清
浮。且見得六塵本空。此已造到佳境矣。非阿那含
之謂乎。佛又問曰。阿羅漢作箇念頭。自謂我得這
箇道不。須菩提知其不然。即不之曰。阿羅漢亦是
假名。佛法本空。實無有法名阿羅漢也。設若阿羅
<pb n="652"/>
漢。作得道之念。是所得心猶未除。即著我人等四
相矣。豈足稱阿羅漢哉。須菩提又拈出平日所得
佛說。而證之曰。世尊佛昔日曾說。我須菩提。一念
不生。諸法無諍。得此三昧。諸弟子中。許我為第一。
必定是我脫盡人。欲方許我為離欲阿羅漢。世尊
雖許我為離欲阿羅漢。我則不作是念。我是離欲
阿羅漢。又恐大眾不知去所得心故。呼世尊詳言
曰。我若作此念。而必欲得阿羅漢道。則又生一妄
想。安得六欲頓空。世尊即不於大弟子中。說我須
菩提是好樂寂靜之人。有是無諍之行也。以須菩
提外雖有所行。而中實無有所行之心。方纔名我
須菩提為樂阿蘭那行也。
<other>○莊嚴淨土分第十</other>（分為三節。莊嚴者。盛飾也。淨土者。清淨世界。即佛國土也。此
在境上。說心地清淨。成就莊嚴。心地不清。去佛土還。諸菩薩於自性中。湛然清淨。心無係累。自有莊嚴境
界。此在心上說佛土。由心建立故。菩薩事心下事土。成就莊嚴。心而土自無不淨。兼此三義方全）。
佛告須菩提於意云何（至）於法實無所得。
【註】如來。佛自謂。昔前也。然燈佛。即定光佛。其佛生
時。身光如燈。故名然燈。乃釋迦佛授記之師。有所
得。謂有所得之法也。
【講】佛以諸菩薩。雖聞四果俱無所得之言。而有得
心未除。猶疑佛法非無。執於有法可住。故告須菩
提曰。於汝意中云何。我當初於然燈佛處。聞法聽
受。成無上道果。然有得於本師之法不。須菩提答
曰。不也世尊。如來雖在本師處聽法。不過自悟自
修。因師開導。成就無上菩提。其實何曾有法。可得
以為秘授師傳也。
須菩提於意云何（至）應無所住而生其心。
【註】莊嚴以境言。莊。端正裝飾也。嚴。齊整謹飾也。以
心言。真性不亂曰莊。邪妄不入曰嚴。佛土。以境言。
謂佛世界。以心言。指本來心地。謂之佛土者。佛心
不失本來。能全心地。猶之儒家言道。歸之聖人耳。
五行土居中央。出生萬物。心居中道。出生萬法。故
以土喻心。又一世界中。必有一佛設化故。世界亦
云佛土。即非者遣掃之詞。是名者權立之義。或曰。
即非無二解。是名有兩義。一曰。虗有是名耳。一曰。
乃所以名也。宜隨文會之。剩閒曰。即非是名。義
相呼應。經中用此文法甚多。皆是遣掃權立義用。
即非者。從虗有。是名單用。是名者。從來所以名金
經。以破相顯真為宗。遣掃權立是為正義。解經者。
有以即非。為指實相。如即非身相。謂非身相乃真
相也。是從即字逗斷。將非字連下。作轉指義。是名
作乃。所以名解經中。作是解者亦甚多。是即非亦
有二義也。細體經文。是遣掃為當。蓋即非是破相。
破相正以顯真。妙在不明言。先德云。使人自領會。
方親切耳。解為轉指者。用意太深。說似微妙。反揜
經義。蓋指明道破。如同嚼蠟。下文重重徵詰。皆不
必矣。須知相即無相。直至一合理相分。方明從前
皆是遣掃。未曾點破也。諸菩薩指修行者言。摩訶
薩廣大之稱。應當也。如是二字。指下文所言。無所
住者。不住著在一處。執滯不化也。
【講】佛問須菩提曰。法既無得。於汝意中。畢竟云何。
我思菩薩所住之處。謂之佛土。菩薩於佛土。果有
意作善緣福業。必期相好莊嚴不耶。須菩提深解
佛旨。據理以答曰。如謂菩薩莊嚴佛土者。其說不
然也。世尊。此何以故。蓋菩薩莊嚴佛土。不在外貌
形迹間也。若以七寶宮殿五采棟宇之類。始為莊
嚴佛土。幻成莊嚴不實。即非莊嚴。是虗名為莊嚴
耳。菩薩豈著意莊嚴佛土哉。佛以須菩提。能領佛
旨。隨順其詞而語之。是故須菩提。菩薩莊嚴。既不
在於外飾。則當內求於心。夫心本清淨也。知誘物
化。而心不清淨矣。乃既知佛法無所得。又知莊嚴
非莊嚴。此無取無著清淨心也。諸學道菩薩。當如
是湛然常虗而不染。寂然常定而不淆。以生清淨
<pb n="653"/>
心。不當住在形色上生心。亦不當住在聲香味觸
法上生心。一有所住。便為六塵所縛。妄念旋起。不
能清淨矣。須知清淨心。妙圓周徧。不泥方所。本無
所住也。當於無所住處。而生其心。如明鏡當前。物
來悉照。物去即空。自然心地清淨。不拘方所。斯真
莊嚴也。若佛土世界莊嚴。皆是假果假說幻相耳。
何足計哉。
須菩提譬如有人（至）佛說非身是名大身。
【註】須彌山王者。以此山在四天下之中。為山之極
大者。故名山王。謂在眾山之中。而為王者也。高廣
三百三十六萬里日月遶山而行。以為晝夜由此
而分。四面為四天下。其上有三十三天。可謂至大
矣。以此喻人身之大。不過假說其詞。如七寶滿三
千大千之類。
【講】佛呼須菩提語之曰。譬如有人焉。其身如須彌
山王。汝意中云何。可以為大不耶。須菩提深悟佛
旨。答言。身如須彌山王誠大矣。然此大身。何以有
是大也。若以色相身言。寧有是大。佛所說者。非色
相之身。是乃名為大身也。
<other>○無為福勝分第十一</other>（無為法也。福勝言修。無為之法。其福勝於河沙世界之七
寶布施也。蓋持經功德。人己俱利。不假施為。此無為之福。比他有相布施之福。為尤勝矣。
須菩提如恒河中所有沙數（至）而此福德勝前福德。
【註】西土有河。名曰恒河。從阿耨池東流出。周迴四
十里。佛多在此說法。故取以為喻。弟子所習見。使
易曉耳。沙等恒河。倒裝文法。謂恒河如沙之多也
【講】佛以眾人所易見者。先設問。須菩提。世間物數。
莫不有多寡。如恒河中所有沙數。其數難量。設使
恒河之數如沙等。于汝之意所云如何。是諸恒河
中之沙數。寧為多不。須菩提答言。甚多。復呼世尊
言。但諸如沙等之恒河。尚且多而無盡數。何況河
中之沙。其為數也。又安有盡哉。佛謂須菩提。我今
以真實之言告汝。若有善男善女。以七寶至重之
物。充滿爾所謂恒河沙數三千大千世界。用以布
施與人。所得之福果為多不。須菩提即以甚多答
之。而又呼世尊。以證之意。以如此布施得福。豈有
不多之理。但不知世尊以為何如耳。佛告須菩提
曰。汝以七寶布施者。所得之福。遂為多耶。若有善
男善女。於此經中。乃至四句偈等。信受于心會其
義。堅持于心存其理。則是內見真性。己不為業識
所迷。又能為他人解說。使聽受之。能亦信而不疑。
持而不失。心地開朗。有悟明真性之漸。久之善根
皆熟。可脫輪迴。成無上道。則人己兼益。其福即無
為福也。所受福德。視彼七寶布施者。真勝多矣。
<other>○尊重正教分第十二</other>（正教即無為法。以此為教。是為正教。佛以菩提法立教。皆
是盡性至命之理。正大無邪之論。人能尊崇而敬重之。明心見性了悟真空。為受持正教。天人皆生敬重）。
復次須菩提隨說是經（至）即為有佛若尊重弟子。
【註】隨說者。不論前後。心無分別。任所在處。不拘凡
聖。見人即隨機化導。而說是經也。當知此處者。謂
說經之處。天者天道。如四天王之類。人者人道。即
世間之人。阿修羅神道。此云非天。以其果報最勝
者。鄰次諸天。雖近享天福。而行非天道也。（修羅有胎卵濕
化四種。化生者。能攝持世界。勢力無畏。與梵王帝釋及四天王爭權。此類嗔性最重。然却能為佛護法。胎
生者。屬人趣。卵生者。屬鬼趣。濕生者。屬畜生趣。大槩以嗔恨心重。托生神道。而果報不同耳）六
道中。不言地獄餓鬼畜生者。以三種為業識昏迷。
苦報障重。不知經理也。塔者藏舍利之地。廟者設
法像之所。皆世人敬佛之地。對文曰讀。背文曰誦。
學居師後曰弟。解從師生曰子。或云以父兄之禮。
事其師故名弟子。
【講】佛復謂須菩提云。有人隨說是經。或半部或一
章。乃至最少。如四句偈等。因文顯義。令諸聽者。除
迷妄心。悟真空理。當知此說經之處。一切世間天
人阿修羅。皆應以華香纓絡幢幡寶盖。恭敬供養。
如佛之塔廟。慇懃瞻禮也。夫隨說者。非全經也。而
<pb n="654"/>
感動天人等。恭敬供養已如是。何況有人于全部
經典。盡能以心受持。以口讀誦。會通其文。研窮其
義。須菩提當知。是盡能之人。深體無相無住之理。
不離當念。真能成就最上而無可加。第一而無可
比。絕無而僅有之法。其當為天人供養。又何如耶。
不特持誦能感動而已。若是經典所在之處。即為
有佛。不待外求。經在是佛即在是。而大弟子亦在
是。宛然三寶共居焉。人可不信受奉持也哉。
<other>○如法受持分第十三</other>（分為二節。如法者。當如般若之法。受持者。承受行持。受
之于佛。持之于己也。前言真空無相。尚未闡明。如何受持。此分明言。名為金剛般若波羅蜜。則信受而持
守者有據。所以教當依此法。而受持之也）。
爾時須菩提白佛言（至）即是非相是名三十二相。
【註】微塵。空中飛塵。即紅塵也。積塵成界。析界為塵。
大而世界。小而微塵。皆幻妄不實。故云非微塵非
世界。皆假名也。三十二相。乃佛之正報色身。有三
十二件好處。如眼耳口舌手足。豐滿潤澤。勝妙殊
絕。形體端正。光明映徹。非是愛欲所生。是從三十
二行得。逈異流俗。然凡所有相。皆是虗妄也。
【講】時須菩提。疑情釋盡。又聞所說。受持讀誦。得成
最上之法。歆慕向往。但未知命名之義。受持之道。
當何如耳。故白于佛。而問曰。世尊所說此經。當以
何義命名。我等弟子。當以何道奉持。佛答。是經名
為金剛般若波羅蜜。蓋智慧如金剛堅利。能斷六
塵煩惱。直至諸佛彼岸。以是名字。汝當奉行而持
守也。至究其所以之故。即我所說般若波羅蜜。亦
非實有般若波羅蜜也。妙明本性。湛若虗空。寂然
無相。惟恐人生斷滅見。不過假此以導眾生持守。
是名為般若波羅蜜也。又恐執著虗名。不悟本性。
如來住世。普度羣迷。到處為人開示。其實般若。乃
無上菩提法心法也。在自本性中。非言語文字所
能了者。故呼須菩提問曰。於汝意中云何。謂如來
設教。有所說法不耶。須菩提答云。如來設教。原是
隨機化導。令人自性自悟。無容外求於法。實無所
說。亦無可說也。佛又呼須菩提言曰。最大者。莫若
世界。最細者。莫若微塵。於汝意所見又云何。試觀
三千大千世界中。所有微塵。處處布滿。果為多不。
須菩提答言。世界固多。微塵更多。甚多世尊。佛因
須菩提甚多之對。恐其泥于有相。又呼而告之。諸
微塵者。原是幻妄之物。如見雨則為泥。遇火則欲
。本無定體。如來說非實有微塵也。是虗名微塵
而已。若人識得非真。則太虗澄徹。所謂在塵離塵
者也。不特微塵假。而世界亦虗。如山之高水之深。
可謂大矣。然山有時而崩。水有時而涸。劫盡必壞。
非真有世界也。是虗名世界而已。若人識得是假。
則心地朗然。所謂在世離世者也。佛又問須菩提。
世界微塵。俱屬幻妄。汝已知之。至如來色身有三
十二相。為人所不能及。不知。汝意云何。凡欲見如
來者。果可以此三十二相見如來不。須菩提答言。
三十二相。佛之色身也。若以相為可見如來。不也
世尊。不可以相見如來者。此何以故。蓋如來說三
十二相者。雖勝妙殊絕。不過色身耳。非真相也。是
名三十二相假名也。未有終不壞者。豈可以相見
如來乎。
須菩提若有善男子善女人（至）為他人說其福甚多。
【註】七寶布施。外財也。身命布施。內財也。外財易。內
財難。身命而至恒沙之多。難之難矣。然不脫有漏
之因。未明本性。若受持經偈。直趣菩提。為人解說。
使知各人自性。俱有般若波羅蜜法。則視捨身布
施之福。豈不甚多哉。
【講】佛又語須菩提曰。世間所重者。莫過於身命。若
有善男善女。以恒河沙等身命之多。不惜而以布
施。凡可以利天下者。無不為矣。其所獲福。視寶施
之福尤勝。但不明本性時。有為頑福耳。若復有人。
<pb n="655"/>
于此經中。乃至四句偈等。受持于己而不失。教誨
于人而不倦。則自悟悟人。人己兼利。獲福無量。較
彼捨身布施者。不更多乎。此金剛般若波羅蜜法。
所當奉持者也。
<other>○離相寂滅分第十四</other>（分為四節。此分是說佛之寂滅真性。乃真相之。離相者。
離有為相。寂滅者。不住相不生心也。若人能離却諸相。則心無所住。而一切妄念息皆不生。直下頓空。即
證金剛般若無上菩提。返歸寂滅矣）。
爾時須菩提聞說是經（至）是名第一波羅蜜。
【註】深解者。大徹悟也。義趣。義理旨趣。義乃名中之
義。趣則義之指歸處也。涕淚皆自目出如雨滴曰
涕。如水流曰淚。有聲無淚曰悲。無聲有淚曰泣。慧
眼智慧眼也。是經者。文字般若也。實相者。實相般
若也。生實相般若現前。即顯自性也。凡所有相。皆
是虗妄。則真空自性。為實相矣。道修曰功。見性曰
德。心不疑曰信。悟禮義曰解。領納曰受。堅守曰持。
如是如是者。謂言當于理。而印可之也。驚者疑其
言之過。怖者恐其道之高。畏者懼其行之難。波羅
蜜有六種。一布施。二持戒。三忍辱。四精進。五禪定。
六智慧。疏鈔以第一即布施。然六祖云。摩訶般若
波羅蜜。最尊最上最第一。斷乎以般若為第一也
【講】當時須菩提。一向在實相上用心。所以法見未
忘。聞佛說是經名。方知實相。即是非相。凡聖情盡。
人法雙忘。一切相離。無非是佛境界。心中深悟解。
得此義之趣。自傷得聞此經之晚。乃涕淚悲泣。而
白佛言。世間所少有者。我世尊也。今日說此深奧
經典。我從昔來。已證四果。所得智慧眼。善能聆悟。
未曾得聞如是之經。何幸今日。聞所未聞耶。世尊。
我聞而信。不待言矣。但恐能信者少耳。若復有人。
得聞是經。信心清淨。發一念篤信之心。其心純是
天真。毫無欲塵所染。便是清淨。般若慧光。從文字
般若即悟。自悟實相般若。而真實不虗之相。從此
生矣。當知是人現前。已能成就第一希有功德。而
非尋常之功德也。蓋這箇得聞。便是聞慧清淨。這
箇信心。便是思慧清淨。這箇實相。便是修慧清淨。
皆自心功德。即諸佛之所修為。故云第一希有也。
然雖生實相。不外無生。所謂實相者。不可執以為
相。本無形迹。即是非相。若說無相。恐成斷滅。故如
來說名實相。亦是假名耳。世尊如是經法。最難信
解。如我輩親見如來。得聞此經。信其言之實。解其
理之妙。聽受而持守之。不為難事。若至將來末世
後五百歲。去聖時遠。五濁惡世。魔強法弱之際。其
時倘有眾生。得聞是經。亦能信解受持。是人真第
一等人。而不可多得者。此人何故不多得也。以其
信解。能悟真空。已無人我四相。而得人空。所以能
無四相者何也。以解我等四相。即是非相。人我兩
忘。眾壽盡泯。原無有法可得。而證法空。此又何以
故。不惟但解法空。而又解得一切俱空之非相。大
凡眾生。不能同佛。為六塵染著。拘拘形相故耳。若
離一切諸相。其心空寂。無異諸佛覺地。即與諸佛
齊名可也。寧非第一希有也。此正當機深解義趣
處故。佛為之印可曰。如是如是。謂其言當于理。而
深契佛意也。且不惟信解受持。為第一希有也。若
復有人。但得聞是經。而不驚疑其言之過。不恐怖
其道之高。不畏懼其行之難。此人亦甚為希有。何
以故。此雖信有淺深。而信佛說之第一波羅蜜則
同也。然如來所說第一波羅蜜。豈真有第一波羅
蜜哉。順俗諦故。說第一波羅蜜。順真諦即非第一
波羅蜜。順中道第一義諦。是名第一波羅蜜。而聞
之不驚怖畏者。豈不同謂之希有耶。
須菩提忍辱波羅蜜（至）又說一切眾生即非眾生。
【註】羞自外至者為辱。忍謂不起恨心。以亂真性也。
昔往昔也。為猶被也。梵語歌利。華言極惡。割剝也。
截斷也。支四體也。解散也。瞋氣盛也。恨怨甚也。五
<pb n="656"/>
百世。指前世而言。忍辱則無恨。無恨則無苦。無苦
則有樂。故曰仙人。則無苦而有樂矣。
【講】佛告須菩提云。世間萬事。莫妙于忍。而最難忍
者。莫過于辱。凡有橫逆之事。辱境之來。怡然處之。
不起瞋恨。以亂本性。則心同太虗。即到覺地。此忍
辱波羅蜜也。然本性真空無相。果能妄怒不行。絕
不留含忍之意。則外不見其有辱。內不見其能忍。
渾然兩忘。此如來說非忍辱波羅蜜。是名忍辱波
羅蜜也。此何以故。須菩提。如我往昔因中。被歌利
王割截身體。辱亦至矣。我于爾時。心如虗空。不起
四相。不見割截者是我。割截我者是人。割截之人
是眾生。被割截之我是壽者。此何故而能然也。我
于往昔。節節支解時。已辱之極。勢若難忍。設有四
相。必生瞋恨之心。不能順受矣。又何以為忍辱乎。
然此特一世事耳。須菩提。我又念過去。于五百世
前。曾作忍辱仙人。修忍辱行。於爾時所處之世。亦
無我人等四相。此所以久修忍辱行。而視忍辱為
常直。忍無所忍耳。甚矣相之不可著也。就忍辱推
之。而一切俱應離相。是故須菩提。學道菩薩。欲成
佛道。當離去一切形相。湛然中虗。發無上正等正
覺之心。不當住色而生可好之心。不當住于聲香
味觸法。而生可欲之心。當生清淨無所住著心。則
此心真純無欲。圓通無碍。非一切相之所繫縛。乃
為應住。若心於六塵上。一有所住。便生妄想。不能
離相。則非菩薩所應住矣。又即一切之中。摘出布
施言之。是故佛說菩薩。心不應住著色相布施。一
菩薩不為自身五欲快樂。而行布施。但為利益一
切眾生故。應如是不住色相布施。若布施住色相。
見有可施之物。所施之人。行施之我。是不離一切
相。啟眾生以著相之心。豈菩薩利益眾生。而欲同
登彼岸之心乎。所以如來。常說一切諸相。總是幻
有。于真性中。本來無相。非真相也。又說一切眾生
者。以心有四相。迷而不悟。故為眾生。若使妄念咸
消。人我一體。即非眾生矣。相與眾生本無住。而心
又何可有住耶。
須菩提如來是真語者（至）所得法此法無實無虗。
【註】真則不偽。實則不虗。如必當理。誑欺誑也。異怪
異也。始終一致。亦曰不異。
【講】佛告須菩提。如來以前所說。或明我空。顯般若
之深。或明法空。顯般若之甚深。是真切語者。是誠
實語者。是如理而語。非幻妄不常者。是實心慈悲。
不為欺誑之語者。是至庸至一。不為變易怪異之
語者。總是說無上菩提。欲人了悟佛法。須菩提。如
來所說。乃如來所得。虗則著空。實則著有。如來所
得法。將以此法為實耶。本體空寂。無相可得。實而
虗。莫知其所為實也。將以此法為虗耶。妙用無方。
取之不匱。虗而實。莫知其所為虗也。實而非實。虗
而非虗。體用備矣。此法之妙。誠以是哉。
須菩提菩薩心住於法（至）皆得成就無量無邊功德。
【註】住于法者。執著于法。謂非隨機化導。而住法塵
也。布施。法施也。乃教化眾生之謂。當來世。猶云將
來後世也。指如來滅後像法末世言。
【講】佛語須菩提。我謂布施者。有財施言法施。法施
教化眾生。使皆成佛也。然雖曰法施。凡所說之法。
總是隨人迷悟淺深。迎機化導。使悟本性。皆是假
設。故菩薩心行布施。亦不當住法。若心住於法。而
行布施。法亦是塵。遮蔽真空性體。障起無明貪愛。
四相未除。如人入暗室之中。昏黑一無所見矣。若
菩薩心不住法而行布施。則無法塵障蔽真性。洞
達無礙。遇眾生施教。如人本有眼目。又當皎日之
照。黑白分明。毫無隱匿。悉見種種形色矣。此所以
貴心無住法也。當知是經。但詮無住之法。使眾生
明真如本性。了悟自性中。莫大之功用德行。却無
<pb n="657"/>
定法可求。亦無定法可執。實為希有。無人不當受
持。非夙世種善根者。未易值遇。現在不消說得。須
菩提。當來之世。若有善男善女。能于此經。受持讀
誦。深信無相無住之理。不徒為口耳之學。一一究
明其義。而心悟真空之妙。是人即為如來以佛智
慧眼照鑒之。盡知盡見。普加覆護是等之人。皆得
成就無量無邊見性功德。周法界而無方。自悟悟
人。普度羣生。歷萬劫而常在。覺徧一時。連于後世。
其為功德。豈有限量邊岸哉。
<other>○持經功德分第十五</other>（分為二節。受持此經者。即能成就無量無邊功德。持兼
行持誦持功德。不離自性。兼自覺覺他言）。
須菩提若有善男子善女人（至）受持讀誦為人解說。
【註】初日分。謂早晨。中日分。謂日午。後日分。謂晚間。
分時分也。等者數相比也。
【講】佛語須菩提。設有善男善女。於初日分。以恒河
沙等身命之多。方便布施。及日中時分。亦復如是。
至日晚時分。又復如是。一日之間。三度捨身。至于
百千萬億劫數。皆以身施。可云勤且多難且久矣。
其獲福報應亦無量。然所獲者。止是世間有為之
福。未能離乎煩惱。而終有盡也。若復有人聞此經
典。即信于心。隨順其說。而不違逆。此為善入福慧。
當受出世間福。其福已勝彼世間捨身之福。何況
書寫以流通其章句。受持而身行其法。讀誦而尋
繹其文。解悟其理。又以是經廣為解說其義。使人
聞經信解。力行不倦。則非徒自明己性。且教人各
明其性。其福德又安有量哉。
須菩提以要言之（至）以諸華香而散其處。
【註】要簡要也。思心思也。議言議也。稱秤稱。量器量。
功以進修言。德以全理言。乘者車乘也。取行載義。
發者發起也。大乘菩薩乘也。最上乘佛乘也。背負
曰荷。在肩曰擔。樂喜好也。小法。小乘法也。在在處
處。言其所在之處不一也。
【講】佛告須菩提。舉要言之。是經顯真空法性。明無
相真宗。此般若經法。有不可以心思測度。不可以
言論擬議。又不可以如物。而稱量其輕重多少也。
則此經之功德無邊際。雖讚歎。有所不能盡。而如
來其容易說乎。為發大乘心者說。為發最上乘心
者說也。蓋此經有無邊功德。如來說此。不止教人
自修出世成就一己而已。實使自度度人也。發大
乘者。普載一切眾生。同到彼岸已。是菩薩地位矣。
然猶未也。發最上乘者。則不止普度眾生將并菩
薩兼載之方。是成佛地位。如來為說之意。其法力
廣大如此。而能承任者亦難矣。若有人。能受持讀
誦。既以成己。廣為人說。又能成人。人己兼成。功德
無量。如來于此一一。悉知悉見。是人成就此經所
具功德。等無有異。如是人等。其力量之大。信堪荷
擔如來無上正等正覺之法無難也。此何以故。蓋
持說是經者。皆能發大乘最上乘心。而法亦能任
其大矣。若喜樂小乘法者。只知有己。不知有人。便
是著我人眾生壽者之四見。惑於幻相。未悟真空。
即於此經無相妙義。毫無領略。于己不能聽受讀
誦。于人不能解說開導。是將不可思議功德。而輕
棄之。豈能承任無上菩提。故佛不為彼說。非有所
偏也。當知此經永為萬世不刊之典。須菩提。但隨
經所在之處。一切世間。天道人道阿修羅道。所當
供養者也。當知此經所在之處。即為如來真身舍
利寶塔。皆應起恭敬之心。作禮而五體投地。圍繞
而大眾歸依。以諸種華香。而散滿其處。以為供養
也。
<other>○能淨業障分第十六</other>（能淨業障。言此經之功德。能消滅能世之罪。業障者。言罪
業之障蔽心光。如帷幔之障蔽人目。不目天日也。經力固能淨障。須要受持。能淨其心。斯真受持。若以清
淨心受持讀誦此經。先世罪業安有不消。先世且消。而況現在者乎）。
復次須菩提若善男子善女人（至）果報亦不可思議。
<pb n="658"/>
【註】惡道猶惡境。極言之則三惡道也。先世即前生。
梵語阿僧祇。猶云無盡數。那由他猶云一萬萬。劫
者世也。值遇也。十萬曰億。總極言其多。承事。順承
奉事也。具說者盡說也。狐是狐狸。其性多疑。故人
之多疑不決者。曰狐疑。功有所成曰果。理有所驗
曰報。非止今生。後世果報之說也。
【講】弟子復編次。佛語須菩提曰。人能持經。不惟成
就無邊功德。并可消宿世業障。若有善男善女。能
受持讀誦此經。真可敬重者也。而反為人所輕。真
可尊貴者也。而反為人所賤。其故何哉。蓋必是人。
先世未聞經時。執泥四相。染著六塵。造有罪孽。當
墮惡道。以今世人輕賤故。准抵得先世罪孽。即盡
為消滅矣。既免惡報。真性亦開。是能除妄歸真。當
得無上菩提之正果。而持經功德。為何如哉。須菩
提。持經功德。即成無上菩提。此非妄言也。試以我
證之。我思過去無盡數萬劫。在然燈佛前。得遇八
百四千萬億無數諸佛。悉皆供養。而不敢怠。承事
而不敢違。無空過一處。而不供養者。是我歷事諸
佛之多如此。若復有人。於後來末法之世。能受持
讀誦此經。其所得功德。以較我供養諸佛之功德。
我百分尚不及其一分。直推到千萬億分。乃至算
數之多。譬喻之廣。亦不能及也。蓋供佛止求福報。
而持經則圓明本心。永脫輪迴。是豈所能較量也
哉。持經功德。勝於供佛功德。世人應信我言矣。然
而猶未也。須菩提。若善男善女。於後來末法之世。
有能受持讀誦。所得無量功德。我若盡言其詳。或
有鈍根小智之人。聞之反生疑畏之心。狂而無定
持。亂而無定見。輾轉狐疑。而不能信。所以我尚未
盡說耳。當知此經之義。深遠難測。乃真空無相。最
上乘法。不可以心思言議。而窮其蘊也。至於受持
讀誦。先世之罪業減消。無量之功德難及。而其所
得果報。又豈可以心思言議也哉。

金剛經正解卷上

<sarticle>金剛經正解卷下</sarticle>

<other>○究竟無我分第十七</other>（分為四節。究推究。竟窮盡也。無我即是無四相。而但云
無我者。四相皆因我相而生。無我即無四相也。究竟無我有二義。一是自然體。直下究竟。本無我體是也。
一是勉然法。詳究到盡處。只是無我是也。經因自然體。而示人以勉然法。與中庸明則誠義相似。
爾時須菩提白佛言（至）阿耨多羅三藐三菩提心者。
【講】爾時須菩提。聞佛不可思議之言。復問佛云。是
經所重者。發菩提心也。若善男子善女人。果能發
此心究竟。云何應住而不遷。至於妄幻心。云何降
伏而不動。佛告之曰。菩提心者。本來自有當體現
成。原為人所同具。只因眾生蔽於塵染。不能滅度。
而取捨人我。紛擾此心者多矣。當生如是滅度眾
生心。我應滅度一切眾生。如煩惱妄想貪瞋癡心。
種種四生之類。皆為點破。喚醒。一一。除滅。而度脫
之。既滅度一切眾生已。則智慧觀照。息妄還真一
切眾生。原非本性中所有。而我心中。一念不起。同
歸寂滅。無有一眾生。實是我滅度之者。此何以故。
蓋學道菩薩。一留度生之心。而不化。則四相未除。
妄想現前迷惑本性。即非菩薩矣。所以然者何也。
不惟度生非實。即發心亦非實法。求發心之我尚
不可得。況度生之我耶。菩薩以發菩提心。得名心
本空寂。其發菩提心。不過自悟自修自度度人。實
無有法得發此阿耨多羅三藐三菩提心。可知發
心是因眾生。而名無法發心乃真實義也。
須菩提於意云何（至）當得作佛號釋迦牟尼。
【註】如來佛自謂也。授付也。記誌也。佛以心印相傳
曰授記。梵語釋迦。此云能仁。謂心性純全。含容一
切也。梵語牟尼。此云寂默。謂心體本寂。動靜不遷
<pb n="659"/>
也。寂默為體。即是如。能仁為用。即為來。先釋迦而
後牟尼者。攝用以歸體也。先如而後來者。從體以
起用也。總是一箇真性加號。則為釋迦牟尼通稱。
則為如來。又為佛。佛者大覺也。不從形相言也。形
相佛因設化眾生隨緣應迹耳。應化事詳首卷。
【講】佛呼須菩提反問云。汝聞我說實無有法發菩
提心者。於汝意中云何。若菩提心有法可得。則如
來宜先得之矣。昔日如來。為菩薩時。於然燈佛所。
可曾有法得菩提不。須菩提言。不也世尊。如我解
佛所說。實無有法發菩提心之義。則知佛於然燈
佛所。無有法得無上菩提也。蓋佛於本師處。乃自
性自悟。非有秘密之法傳授。而得佛深契。須菩提
之言。故重許之云。如是如是。須菩提。果是實無有
法如來得無上菩提也。若使有法而如來得無上
菩提者。然燈佛當舉法以傳於我。則不與我止授
記云。汝於來世。當得作佛。號為釋迦牟尼。以實無
有法。而得無上菩提。是故然燈佛。與我授記。因作
是言。汝於來世。當得作佛。號釋迦牟尼。此外更無
付囑也。
何以故如來者即諸法如義（至）為非大身是名大身。
【註】如來者。真性之稱。遍虗空法界。而常自如隨所
感而應現。是如來即諸法如義之謂。諸眾也。法者
處事之方。如義者謂真性本來自如。其見之於諸
法者。皆自然而然。來為應迹。去無留滯。如如不動
之義也。於是中者。謂菩提體中。即真性中也。
【講】此顯法身不屬因果也。佛恐須菩提執定如來
是有修有得。未達法身不屬因果。既以無所得破
之矣。猶恐未悟故。直示之曰。何故言菩提無所得
耶。以如來者非有相之稱。乃是諸法常體如如之
義耳。若有人。不知如來是諸法中之真如義。而言
別有法名如來。得此無上菩提。須菩提。實無有法
佛得無上菩提。蓋佛自得之。非有法以得之也。故
如來所得無上菩提。其於是中。一法不立。無相可
求。不可認以為實。無法不備。為諸相之體。不可認
以為虗。唯是無實無虗之故。如來所說一切法。皆
是不著四相。不染六塵。發明真性之理。用以修行。
而成佛之法也。法豈可廢哉。然法固不可廢。而亦
不可執也。即所言一切法者。不過指示迷途。除去
四相。假此以修行。若真性既悟。能自得之。法亦何
有。即非一切法。是虗名一切法耳。非真性中所有
也。須菩提。所言一切法者。有而非實有。譬如人身
長大。人身雖長且大。果真為長大乎。須菩提。深契
佛旨。答云。如來說人身長大者。不過形軀色相。一
時假合。即非真實大身。是虗名為大身而已。知大
身非身。則知諸法非法。
須菩提菩薩亦如是（至）如來說名真是菩薩。
【註】梵語菩薩。此云覺眾生。亦如是者。指上文而言
亦如大身之不實也。作是言者。指下文而言。謂我
滅度眾生也。我當莊嚴佛土。此佛土謂佛剎。上如
來說莊嚴佛土。此謂佛之心土。通達者。見得十分
透徹也。無我者。無有我見也。法理也。真菩薩謂造
到無我地位。即正等正覺。故云真也。
【講】佛說大身不為真實固矣。然不獨大身也。須菩
提。菩薩之名。為覺眾生者。其不實亦如是也。蓋真
性中。本無眾生。祇因業緣現相。由我相立。而成四
相。則眾生並從業緣中現。反之真性。了無可見。若
菩薩自言。我當滅度無量眾生。則是有心除滅。分
別眾生。我相未離。而反自增障。即不得名為菩薩
矣。此何以故。菩薩雖以佛法滅度眾生得名。但真
性中。惟無上菩提。本無眾生可度。又何有背可據
實無有法滅度眾生。以名為菩薩也。是故佛所說
一切法。不過隨機順應。開導眾生。以悟本性。豈有
法相之見哉。無我人眾生壽者之四相矣。不特法
<pb n="660"/>
無相見也。夫上求佛果。下化眾生。皆菩薩事也。既
求佛果。則當嚴佛土矣。然嚴土亦非實法也。若菩
薩自言。我當以七寶五采。莊飾嚴整佛之剎土。是
著於有相。豈足名為菩薩。何以故。如來所說莊嚴
佛土者。非為外貌粉飾。乃即心佛土也。心土無相。
本來清淨。云何莊嚴菩薩。六塵不染。清淨長存。不
作莊嚴相。非莊嚴中。有妙莊嚴焉。是則名為莊嚴
也度生嚴土。皆非實有。此真無我法也。我前言無
上菩提。其說雖多。總是無我之法。夫法界本空。一
有我便著形迹。人與眾生壽者。緣我而有勢。必執
其有法有滅度有莊嚴。何得名為菩薩乎。若菩薩
通達無我法者。我尚無有。何更有法。人法兩空。湛
然清淨。此如來說。名真是菩薩矣。
<other>○一體同觀分第十八</other>（佛具五眼。體非實有。惟常在真心。虗靈不昧。眼雖分五。照
共一心。所謂萬法歸一。更無異觀。非眾生種種諸心。妄見所及）。（宋徵與曰。若有妄心。即有妄見。諸相成
沙三際為限。五眼不通。若無妄心。則無三際可得。五眼一時開明。非諸沙相所能隔。故曰一體同觀）。
須菩提於意云何（至）現在心不可得未來心不可得。
【註】五眼者。以形論則為眼目。以理論則為心竅。眼
通于心。凡人皆有曰與佛無異。但因四相六塵遮
蔽。只有肉眼而已。佛有五眼。乃常住真心寂照。非
過去未來現在妄心之觀見也。肉眼以形相言。
天眼以諸天言。慧眼以智慧言。法眼以了諸法言。
佛眼以佛知見言。眼以囑照為義。五眼非實有五
眼也。約所見以為眼耳。如是世尊如是者。應承
之辭。有如是沙等恒河。言恒河之多。如一恒河沙
之多。佛世界又如眾恒河。沙之多。爾所指言恒河
沙數之世界。若干若如也。于數也。猶言許多種心。
謂眾生種種心也。過去心已滅。現在心不住。未
來心未生。故皆不可得。此指生滅妄心。即若干種
心之心也。
【講】前說不見彼是眾生。不見我為菩薩。不見淨佛
國土如是。則不見諸法。名為如來。將疑如來為無
所知見者耶。然而如來具足五眼。豈果無所見耶。
故問須菩提曰。人目中有。清淨眼根。能見形色者
為肉眼。如來有否。答曰。如來雖不局於肉眼。而亦
有肉眼也。又問。諸天能作觀行。見世界中所有者。
謂之天眼。如來有否。答曰。如來雖不囿于天眼。而
亦有天眼也。又問。以根本智。證真空理。謂之慧眼。
二乘有之。如來有否。答曰。如來雖不同於二乘。而
亦有慧眼也。又問以差別智。明一切法。謂之法眼。
菩薩有之。如來有否。答曰。如來雖不等於菩薩。而
亦有法眼也。又問諸佛覺性圓滿。見光周徧。謂之
佛眼。如來有否。答曰。如來與諸佛同體。寂照自如。
了無障礙。如來有佛眼也。疊舉五眼為問。須菩提
皆以有是眼答。如來既具能見之眼。即具能知之
智。故佛又以河沙為問。更舉河沙之多。以數佛之
世界。果多不乎。須菩提亦以甚多答之。佛告須菩
提。恒河沙等之恒河沙。一沙一世界國土中。所有
眾生。各具一心。則其心有若干種。如來以清淨五
眼。皆盡見而知之。所以悉知者。是何緣故。如來所
說眾生諸心。總從六塵影現。皆識神顛倒之妄心。
非真實常住之本心。是虗名為心耳。所以說非心
者何也。須菩提。汝試觀既事之後。則為過去心。當
時則有。事過便無。可能常留。而不滅乎。不可得也。
過事之際。則為現在心。忽然著想。究竟成虗。可能
實守。而不變乎。不可得也。未事之時。則為未來心。
時事未臨。于何懸擬。可能豫設。而不失乎。不可得
也。如來悉知者。知此不可得之心而已。三際覓心
了不可得。識得他不可得處。故知諸心皆為非心。
是名為心。然則如來。豈冥然一無所見乎。正以五
眼。圓明洞見。到諸心非心。是以能一法不存法法。
歸於無我耳。可見如來具足五眼。原無能見所見。
而智眼亦歸無我也。剩閒曰。三心不可得。佛只
<pb n="661"/>
申明。得皆為非心。是名為心。二語如何。是真心不
曾說破。講者只好隨佛言。繳明上文。於言外略為
指示數語。補明真心之意。歸到一體同觀。乃為經
文正義。若急於欲明真心。於上文是名為心。有作
指點真心。於三不可得。下從佛口中添出。是名真
心。以繳上是名為心。語意雖似深妙。與上下文勢
欠合故。以皆為非心。是名為心。一直說下。不點破
真心者。為正解也。
<other>○法界通化分第十九</other>（佛身充法界。通達化無邊法界佛世界也。世界由心建立。
心為萬化所從出。佛心能悟實性法身充滿法界。則變通莫測。神化無方。其福德之多。無有窮盡矣）。
須菩提於意云何若有人滿（至）如來說得福德多。
【註】因依也。藤蘿附木而生曰緣。因緣者。因其布施
之功。而緣之。以得福德也。福德有實者。取相也。
福德無故。離相也。是人指以世界實施之人。取相
之福德。雖甚多。而非實離相之福。雖似無而實有。
故足言多。前云甚多。以俗見言之。即以甚多者。為
不多以佛見言之也。
【講】七寶布施。佛以屢言之。而此復說者。以上文言。
眾生心虗妄不可得。如是則福德依心而成。亦是
虗妄六度萬行。俱非實法修福。又何益耶。故再發
明無住相施之福德。以見因緣修福不可廢。但施
相之不可不離也。因問須菩提曰。若有人。以滿三
千大千世界之七寶。而為布施。此因眾生心發出
之善行也。以是布施。廣結因緣。得福多不。須菩提
言。果從因生。因從緣就。此人以是布施因緣。得福
甚多也。如來說因緣二字。須菩提已深領此意。但
未發明原故。所以又呼須菩提而言曰。所云福德
多者。若以福德為有實。則妄識住相。取著能所。有
違于本來空寂無為之體。即成顛倒心。如來說是
有漏福德。其報有限。不足為多也。若以真智行慈。
隨緣布施。能離于相。不見福德為實。有順於本來
空寂無為之體。即非顛倒心。此乃無為淨福。等如
虗空。所以如來。說得福德多耳。然則妄心住相之
福。不當修智慧。離相之福。不當不修耶。福德無故
福德多。則福德仍歸無我。修福原不礙菩提也。
<other>○離色離相分第二十</other>（色者顏色。相者形體。離者不著。言求見如來者。離諸色相
也）。
須菩提於意云何（至）即非足是名諸相具足。
【註】色身者。三十二相也。諸相者。謂種種變現神通
之相。又不止三十二相矣。具足者。無少欠缺也。色
身主離色言。諸相主離相言。
【講】前言身相非相。諸相非相。須菩提已知有法身
法相。此承上福德無為福德多。佛恐須菩提。以如
來色身。認為法身故。設問曰。佛可以具足色身見
不。須菩提即解其意。遂答曰。不也世尊。覺性虗空。
非形所囿。如來不應以具足色身見。何以故。如來
所說。具足色身。乃是幻化應身。非真有具足色身
也。是名為具足色身耳。而可以色身見如來也哉。
佛又問須菩提曰。如來變現神通之相。諸相具足。
可以具足諸相見不。須菩提亦答曰。不也世尊。蓋
諸相亦形相耳。雖具足不應以見如來也。何以故。
如來所說。諸相具足。乃外貌應現形相。非真有此
諸相具足也。是名為諸相具足耳。其可以諸相見
如來也哉。
<other>○非說所說分第二十一</other>（分為二節。無上菩提。乃本來真性此非言語可說
也。如來為覺悟眾生。只得以言語化導。演說般若。要知所說法。正為此非言語可說者。謂不可說恧說也）。
須菩提汝勿謂如來作是念（至）無法可說是名說法。
【註】勿謂莫。作皆禁止辭。言勿謂如來心中。自念云。
我當有所說法度眾。蓋如來隨眾生根器。而覺悟
之。初未嘗有說法之心也。若言有所說法。是不明
說法之旨。與佛意違背。非謗而何。以本性真空。有
何可說。今云說法亦名耳。非實有法可說也。
【講】佛告須菩提曰。汝勿謂。如來有心作此念頭。我
<pb n="662"/>
當有所說法。以開示於人。汝切莫作是念。此何以
故。設若有人。言如來有所說法。則是淺見寡識。滯
在言辭之末。違背真空妙諦。即為謗佛。不能解會。
我所說之義故也。又呼須菩提曰。當知所謂說法
者。雖以言顯。猶以悟通。默識心源。非言語能到。無
法可說。是名說法也。蓋無可說而說。名為說法。
爾時慧命須菩提白佛言（至）說非眾生是名眾生。
【註】爾時者。當啟問之時。慧智慧以德言。命壽命以
齒言。謂有智慧而高年長老也。人至老耄。則昏聵
者多。須菩提老而得慧眼。年高有德。表稱以動眾。
【講】爾時。具智慧通命源之須菩提。深契佛旨。恐無
說之說。具佛慧者。方能知之。眾生未必知。不知又
安能信。因白佛言。頗有眾生。於未來世。得聞如來
所說無法可說之法。能生實信心。而無疑焉否。佛
語須菩提曰。汝勿慮未來之世。無有信佛法的眾
生。蓋佛與眾生。初非兩類。同具此心。彼為眾生。而
真性原有。非可以眾生目之。彼雖非眾生。而業緣
現在。又非可以不眾生目之。何以故也。眾生於眾
生之中。不能超脫者。以其不悔悟。更新自暴自棄。
遂為眾生耳。若如來所說。人性皆善。有何凡聖之
殊。原非實有眾生。是假名為眾生也。本性自在。安
得聞佛所說。而不生信心哉。
<other>○無法可得分第二十二</other>（無上菩提。本是真空。我尚非有。何况於法。故曰無法
可得）。
須菩提白佛言世尊（至）是名阿耨多羅三藐三菩提。
【講】須菩提白佛言曰。我佛妄盡覺滿。得此阿耨多
羅三藐三菩提。豈非以萬法俱空。圓明寂照。不俟
外求。正為無所得。乃為真得耶。佛深契須菩提之
問。而重許之言。如是如是。我於阿耨多羅三藐三
菩提。不從外得。乃我之真性也。真性虗空。神凝智
泯。情絕思澄。不可以色相取。不可以言說求。無有
少法可得。止為開導眾生。是以名為阿耨多羅三
藐三菩提。使人知所歸依耳。豈有法可得哉。
<other>○淨心行善分第二十三</other>（妙性空寂。固無法可得。然欲得無上菩提。又當何所
修耶。必須淨其心。以行諸善事。借此法為入道之門。宗泐曰。淨心行善者。不著一法。于心而行此善法也）。
復次須菩提是法平等（至）即非善法是名善法。
【註】是法即指菩提覺體。無法之法。乃真法也。平等
謂。凡有知者必同體也。無有高下者。非聖具而凡
虧也。在聖不增故曰無高。在凡不減故曰無下。一
切善法。如布施持戒忍辱精進之類是也。
【講】阿難復編次。佛告須菩提曰。是無可說無可得
之菩提法。乃本然之性。原自平等。在眾生不減。在
諸佛不增。無聖無凡。色身則有高下。而真性初無
高下之分。所以名為阿耨多羅三藐三菩提也。何
以為是名也。以真性中無有我人眾生壽者四相
之妄。但見為平等故。有是名也。平等之法。不從性
外得矣。然豈蓋廢修證哉。倘認本來現成。不假修
行。此又廢法沉空。愚迷不返者也。唯依平等無相
心。修一切六度萬行之善法。則虗己含真。從此明
心見性。造至覺地。即得阿耨多羅三藐三菩提矣。
此所謂自修自證。真無少法可得者。須菩提。不惟
菩提無法可執。即一切善法。在所當修。而亦不可
執泥。蓋所謂善法者。不過借此以接引眾生。開悟
羣迷耳。及悟菩提善法。何有本性中。原無有此法
也。如來說即非善法。是名善法。法非實有。而可執
泥也哉。菩提之無少法可得也。益明矣。
<other>○福智無比分第二十四</other>（福即福德。智即智慧住相實施。為人天有漏之因。只
可言福。持經演說。為本性無量之功。不惟有福。兼為有智。此福與智合。等如虗空。無可比方者也）。
須菩提若三千大千世界中（至）算數譬喻所不能及。
【註】如是等七寶聚。言七寶所聚之多。等之于須彌
山王之高大也。佛以性中福德。為最上者。皆為世
人妄執因緣。要求福報之厚故。隨機逗教。反覆言
之。以破人著相有為妄福。而勉人以修身修性耳
<pb n="663"/>
【講】上言善法皆空。恐人又以經文為空談故。以福
德較之。使知自修也。佛告須菩提云。須彌為眾山
之王。可謂高大矣。若三千大千世界中。所有諸山。
盡如須彌是高大。而且多也。若有人。積如是七寶。
以成聚。用此布施。福德固為高大而多矣。然自性
若迷。施福享盡。不免墮落。福何可救。于性何益。設
若有人。以此般若波羅蜜經。乃至四句偈等。受持
而有得於心。讀誦而演說其義。則不徒自度。且能
度人。利益無窮。是修自性福德智慧。此七寶布施
之福德。不及比持經福德百分之一。豈止百分之
一。雖千萬億分。乃至算數之多。譬喻之廣。亦不能
及此一分也。人可徒求布施福。而不修性福哉。
<other>○化無所化分第二十五</other>（化者度眾生也。無所化者。實無眾生得滅度也。蓋佛
雖設法以化眾。然法非強設。眾生本有佛性。原非凡夫。不過。隨其本性而導之。故有化。而歸於無所化也）。
須菩提於意云何（至）即非凡夫是名凡夫。
【註】未度曰眾生。度後非眾生。非眾生則無眾生相。
故曰實無有眾生如來度者。如來說有我者。就
對凡夫而言耳。色身本空。我有何在。但凡夫不悟。
妄認色身。以為我耳。
【講】如來度生。現無邊身。說無量法。實實見之行事。
一一圓滿。非菩薩可及。豈可云無滅度乎。殊不知
是法平等。則是眾生。本來寂滅。如來不過因其為
眾生而設法以度之。如來不作度生念。所以能度
生也。故呼須菩提。而告之曰。汝意云何。汝等學道。
諸人勿謂。如來實有是念。我當用法。以化度眾生。
汝等莫作是念可也。此何以故。蓋般若真性。人人
具足。雖如來以法度之。然亦度其所。自有非益。其
所本無化歸無化。實無有眾生。是如來度者。設若
見有眾生。為如來度者。是如來見得我能度化即
為有我人。因我度即為有人。度人離塵。登我法界。
即有眾生。度人生死。不入輪迴。即有壽者。一念不
忘。四相畢具。所謂平等真法界。佛不度眾生者。謂
何而如來豈有此耶。如來既無四相。又何有我乎。
然如來說有我者。是對眾生而言。即非實有我也。
而凡夫之人。錯認幻相。以為有我。蓋未能見性。所
以我相未忘也。佛又恐人分別凡夫。復呼須菩提
言。凡夫者似與如來異。若論本性。真空自在。苟能
了悟。隨入菩提故。如來說即非凡夫。是假名為凡
夫耳。然則如來凡夫一而已矣。又豈有能度之如
來。可度之眾生也哉。
<other>○法身非相分第二十六</other>（如來清淨法身。乃從本性表出。即是真空。非屬相貌。
無相可求者也。須心悟始得。不可以色相見。蓋色相總屬幻有所見。亦非真實故。曰法身非相）。
須菩提於意云何（至）不應以三十二相觀如來。
【註】轉輪聖王。是為四天正統攝四大部洲。正五九
月照南閻浮提。二六十月照西瞿耶尼。三七十一
月照北[鬱-山+止]單越。四八十二月照東佛婆提。常如輪
轉。照察人間善惡。以治四天下。乃二地菩薩。寄居
金輪王位修行。在天人道中。未出三界。以業報福
德。亦具三十二相。是業力所成也。觀與見不同。
見者觀體之謂。觀者應作如是觀之觀。以心觀也
【講】前分既言如來無我。無我則無相矣。佛恐眾生
執相之見未除故。復問須菩提曰。如來容貌端莊。
具足三十二相。汝之意云何。果可以三十二相觀
如來不。須菩提順佛言而隨答之曰。如是如是。蓋
認作以相觀如來。徵問須菩提也。如來不可以相
見。可以相觀。因此有相。以觀無相之妙。未嘗不可。
此答在須菩提不為錯。正是他深解進步處。但非
佛發問意。令初發心人聞之。不知由無相方能現
相。但見於相。昧於無相。未免執相以觀如來。誤入
邪道故。佛轉詰以曉之曰。設若如來。可以三十二
相觀之。則轉輪聖王。管四天下。周流不已。以福業
多端。亦具三十二相。興如來相似。是轉輪聖王。即
當為如來矣。須菩提深悟佛意。即應之曰。以我解
<pb n="664"/>
佛所說義。自不應以三十二相觀如來也。
爾時世尊而說偈言至是人行邪道不能見如來。
【註】偈者發言成句。又四句為一偈也。色顏色。見親
覩也。音言音。聲聲氣。求索也。我者佛自謂。此指法
身真常清淨之我。亦對人而言我也。邪道者。聲色
乃是幻妄。惟真性方為正覺。如來謂真性法身也
【講】爾時世尊。印證解義而說為偈言曰。如來之我
本無色可見。無聲可求。若人以色見聲求。心遊性
外。墮于識境。是人所行。名入邪道。決不能見如來
矣。蓋求我於聲色。是以如來為有相也。欲見如來
者。豈可以三十二相為哉。
<other>○無斷無滅分第二七</other>（前分。既言不可以色見聲求。恐人疑如來斷絕諸法。
消滅形相不知真空妙體。無斷滅相故。此分又發明之。蓋我以不可斷滅。一切諸法。起箇著無見也）。
須菩提汝若作是念至於法不說斷滅相。
【註】具足相。即前言具足諸相也。說諸法斷滅者。斷
者不續。滅者不生。妙性本空。如明鏡纖塵不翳。任
萬形之自起自滅。而鏡之明體。寂照如如。未嘗斷
滅。若作是念。如鏡先自著翳。則光拚而有斷滅相
矣。此蓋我言求菩提者。不可念著于無。非謂如來
不以具足相得菩提為非也。
【講】承上文言。須菩提汝。雖知如來。不可以相見矣。
設若作是念。謂如來不用具足色相之故。得此阿
耨多羅三藐三菩提。將必舍去色相。別生見解。汝
切莫作是念。而謂如來無形相無聲色。遂不以具
足色相之故。而得此阿耨多羅三藐三菩提心也。
佛又告之曰。汝若作是念云。諸相皆無。纔發此阿
耨多羅三藐三菩提心。是說度人諸法。一切皆斷
滅矣。如來雖脫塵緣。圓通無相。神化無方。而隨緣
順應。原非斷滅者。法如斷滅。則心性何由發明。而
真如亦幾乎熄矣。汝切莫作是念也。此何以故。凡
發阿耨多羅三藐三菩提心者。必依諸法。以為修
行之路。不得說法。俱捐生斷滅相也。
<other>○不受不貪分第二十八</other>（菩薩所作福德。皆般若真空。直超彼岸。豈比世間布
施之福德。受而貪之也哉。曰不受者。一塵不染。縱有向何處著。曰不貪者。心等虗空。欲愛從何處生也）。
須菩提若菩薩以滿恒河沙等（至）是故說不受福德。
【註】我者私己之心也。成者成就也。前於六波羅蜜
中。揭出忍辱波羅蜜為言。可見忍之義大矣哉。人
於一切萬事。執著一箇我心。就有四相。於六塵上
見其可愛而受之。見其可欲而貪之。便不能忍耐。
以降伏其心。而於菩提遠矣。按。大般若經有安
受忍。有觀察忍。修此二忍。便得無生法忍。此處知
字是觀察忍。成字是安受忍。知一切法無我得成
於忍。便是無生法忍。
【講】前分既言不著聲色相。不著斷滅相。真通達無
我法矣。佛故呼須菩提而言曰。設若菩薩以滿恒
河沙等世界之七寶。持用布施。可謂多而獲福勝
矣。然未免有貪受之心。非自性功德也。若復有人。
深知一切諸法。從心而生。湛若太虗。不住不著。都
是平等。無有我相。雖以法施普度。而不自有其能
得。以成就容忍之念。則此菩薩無我之功德。勝前
菩薩寶施所得之功德矣。然所以勝之者。何以故。
以諸菩薩心。本無我。既有法施功德。無有我施之
心。誰其受之。惟此不受福德。無有邊際。故勝前菩
薩所得功德也。須菩提未解不受之義。而白佛言。
菩薩既如是。而得福德。宜受享矣。云何菩薩。不受
福德也。佛答須菩提。菩薩所作布施福德。俱本真
性無我之法。無有我相。無有能心。本為利益眾生。
不是為自家受用。若起一念受用心。便成貪著。菩
薩修福德。不應起貪著心。是故說不受福德也。
<other>○威儀寂靜分第二十九</other>（如來行住坐臥。謂之四威儀。寂靜者。言威儀中。真性
寂靜。無去無來如如。不動也）。（此從威儀中。指出寂靜。見性無染著無生滅。不可認作以威儀為寂靜也）。
須菩提若有人言（至）亦無所去故名如來。
【註】此分三言如來。皆謂真性也。真性無相。若以四
<pb n="665"/>
威儀形容之。是人不解佛所說如來之義理也。故
名如來者。言無去無來。乃是如來之實義。名曰如
來者。以是故也。
【講】如來法身。遍虗空法界。無相無所。凡其應現。是
隨眾生業緣而來。其實真性自如。未甞有去來之
迹。人見如來應化威儀。得母謂既非斷滅落空。又
非色相落有。即是可以觀如來乎。是仍在應身上
落想。而不能於法身上洞徹也。故呼須菩提告之
曰。若有人言如來者。若來而應感。若去而入寂。若
坐而跏趺。若臥而偃息。以此四威儀。遂指名為如
來。則是著於有相。徒覩其形容。而未窺其真性。此
人不能解我所如來之義矣。其解者。何以故。
所謂如來者。不以應化為體。以法性為體。盡法界
一如不動。本無來去止因與眾生同體。發起悲願
度生。無量劫來。遍修諸行。熏成淨業。隨眾生心。應
現救濟。謂其來也。眾生心淨。緣至即現。來無所從。
謂其去也。眾生心垢。感畢即隱。去亦無所。是知法
身真體。絕無來去。故名如來耳。若顯現而成四威
儀。不過為化度眾生現出之迹偈。迹雖有動靜。而
性實無動靜。豈可執是而言如來哉。夫無所從來。
則非有。亦無所去。則非無。有無之見破盡。至是而
色見聲求。諸法滅之疑。徹底消釋矣。
<other>○一合理相分第三十</other>（宗泐曰。南唐石本新州六祖註本。並作一合相理分。如
來之具足色者相也。真性之無去無來者理也無理則相無所攝。無相則理無所附。必真空之理。與外具
之相。合而為一。則表裏俱融。精粗無二矣）。
須菩提若善男子善女人（至）但凡夫之人貪著其事。
【註】微塵世界。都非實有。悉是假名故。微塵在世界
中。游氣飄揚。任其起滅。世界在太虗中。山河大地。
任其聚散。猶如人身煩惱塵心。皆逐妄而生也。人
人身中。俱有妄想。其微細雜念。猶如世界微塵。然
非本性中物。不過影響虗幻而已。故云即非是名
也。一合相者。猶朱子云。氣以成形。而理亦賦之
之意。一者不可分之以為二。合者。不可析之以為
離。謂理與形合。而為一相也。以如來言應化身中
有法身。以凡夫言四大身中有真性。推而言之。大
而天地。小而萬物。有形者。即有理非形。無以顯理。
非理無以現形。皆是一合相。經言一合相。止就人
身言也。世界微塵。先以為喻耳。塵身假合。與塵界
假合無異。塵界為器世界。塵身為有情世界。此以
器世界。列有情世界。故從世界微塵說。到一合相。
儒書云。人身一小天地。即此義也。如來說者。以佛
曾言之也。言即非者。謂無實也。言是名者。謂虗名
也。凡夫業緣中。現如來隨緣應化。名一合相。皆非
實也。其實而無相者。則不可說也。不可說者。以真
性無相不可言說也。相即無相。凡夫不知貪著相。
事相乃無相。真性所現之形迹。凡夫貪戀執著。如
目見色而愛色。耳聞聲而愛聲。泥此色身。誤認為
我。故沉淪六道。無由解脫。此其所以為凡夫也。
【講】上文言無所從來。亦無所去。則知應身全是法
身。不落有無一見。但恐人隨語生解。向有來有去
處。見法身散為應身。便謂如來住於異處。向無來
無去處。見應身攝歸法身。便謂如來住於一處。住
於異處。則見一切法。實有一切法。而法不歸如。事
相不得消亡。住於一處。則實相不能無相。而菩提
有法。智照不得泯絕。彼如來於法界中。隨緣應化。
融通無礙。非於一處住。亦非異處住。故舉世界微
塵不實。喻法身應化非一非異。而結歸一合相以
明之。佛告須菩提曰。若有善男子善女人。以三千
大千。世界碎分為微塵。於汝意云何。是微塵眾。寧
為多不。須菩提悟而言曰。若以世界。分而為微塵。
甚多世尊。所以說者其義何耶。若是微塵聚而成
眾果為實有者。人皆知之。何須佛說。佛即不說是
微塵眾也。所以說者何。碎界為塵。妄塵幻聚。世人
<pb n="666"/>
不知。故須佛說。佛所說微塵眾。即非實有微塵眾。
是虗名為微塵眾耳。須菩提又呼世尊而言。不獨
微塵非實。如來所說三千大千世界。皆由塵聚幻
成。至劫數盡時。亦有變壞。比所以虗而不實。即非
世界。是虗名為世界也。何以故。若以世界為實有
者。世界凝合眾塵而成。即是一合相。而可執為實
有哉。如來所說一合相則以四大五蘊。形質幻成。
理氣凝聚。性相假合。非實有一合相。是虗名為一
合相也。佛聞須菩提言。已知深悟其理故。呼而告
之曰。是一合相者。實而不實。相而非相。即是不可
以言說求之真性在焉。但凡夫之人。聞諸佛說。不
能證悟。淺則貪著諸塵。而成緣競起。深則貪著色
相。而幻境愈增。遂繫縛於生滅雜念。而不能解脫。
豈知理相合一。即是不可說之妙哉。
<other>○知見不生分第三十一</other>（本性原是真空清淨。無為真知。無不照徹。纔起知識
見解。則所見無非四相。便難發無上菩提之心。必妄起之知見。盡滅不生。然後四相之見。自然不生而般
若真知方露。可以證菩提。登彼岸矣）。（剩閒曰。真性本見不生。此言明真性者也。要知見不生也）。
須菩提若人言佛說我見（至）即非法相是名法相。
【註】前言四相。此言四見。相者法所現也。見者心所
取也。然相粗而見精矣。四見謂作四相之見。三疊
言之。是佛分別棄身見性之義。人無知見。即同頑
石。佛豈無之。但知見有真妄耳。如法華經云。聞佛
知見。示佛知見。悟佛知見。入佛知見。此知見之真
也。楞嚴經云。知見立知即無明本。此知見之妄也。
王日休曰。見者謂實有是見也。一泥于實。則多所
貪著。而妄念滋長矣。法者事之法也。相者形迹也。
不生法相者。於事法之形迹。如我人眾生壽者之
見。皆不萌之於心也。如是知如是見者。即無上菩
提之真知真見也。即非法身掃除名相之盡。是名
法相顯著實相之盡也。
【講】前但破相。此乃破見。見心不破。一異分際不除。
故合破之。蓋佛恐人執著妄見。障蔽真見。不能證
悟真性故。呼須菩提而問曰。若人言佛所說者。實
有我見人見眾生見壽者見。須菩提于汝意中云
何。是人可能解我所說之義否耶。須菩提答曰。不
也世尊。是人口雖能說。心非能悟。不能解如來所
說之義也。其不能解者。何以故也。世尊所說我人
眾生壽者之見。原是外現假象。不是性中真諦。即
非實有此見也。因眾生滯於形迹之私。流為物化
之累。乃假名四見。為眾生掃除執相。是名為我人
眾生壽者爾。豈真有此見哉。佛因須菩提三疊四
見之言。分剖明白。又呼其名。而告之曰。大凡發阿
耨多羅三藐三菩提心者。不但四相宜空。即於一
切諸法。皆是無相。識自本心。見自本性。應有如是
之真知。如是之真見。如是之信受解悟。不生一毫
法相。法相者。修行種種之法。一泥著則諸相生矣。
不生則無上菩提。渾然天真。而在外之形迹。皆不
是以為累。但初修行人。不假法相。其入無由須菩
提。凡是所言法相者。皆為接引初學。令其漸進耳。
若至了徹真性空寂。法相何有。故如來說即非實
有法相也。是假名法相而已。夫法相非有必無我
人眾生壽者之見。而般若真性。于此可悟。發菩提
心者宜審於此。
<other>○應化非真分第三十二</other>（分為三節。此分明凡應現。于事設化于外者。究非
真實。惟本性自如。乃為真實。此經通章。反覆說來。總歸到真空無相即自性也。本虗空。不取于相。如如
不動二句盡之。如如不動。乃真空也。全經為度生而發。故以演說終之。度歸無度說還無說。非真也）。
須菩提若有人以滿無量（至）不取於相如如不動。
【註】阿僧祇西土之數名。猶云無央數耳。無量阿僧
祇。乃積數之極多。不可以數計也。發菩提心者。謂
發廣大濟度眾生之心也。推明經義曰演。宣揚經
義曰說。如如不動。上如字謂真如性。下如字謂自
如之甚也。不動謂不逐相移動也。
【講】般若大意上已說完。如來欲後人持說此經。以
<pb n="667"/>
傳慧命。所以又呼須菩提。而告之曰。若有人。以滿
無量無央數世界七寶。持用布施。其得福可謂多
矣。然不能離相布施財施。雖多福終有盡。至於般
若波羅蜜經。全是法身妙諦。一切諸佛。及無上菩
提法。皆從此出。只恐人以文字目之。不以心持。以
樂小心持。而不以菩薩菩提心持耳。若有善男善
女。發無上正覺度眾之心。實信奉持。不獨受持全
經功德希有。於此經中。乃至四句偈等。不徒受持。
于己自明其性。又為人演說。教人亦明其性。人己
兼成。利益無盡。其所獲之福。勝彼七寶布施者矣。
佛。又言曰。我所謂為人演說者。汝亦知云何為人
演說乎。惟不取於相。如如不動。蓋我與眾生。都是
色相假合。若論真性。不著四相。不住六塵。人法雙
忘。情智俱泯。自無形迹可求。亦無聲色可見。本來
真空。何有相之可取。惟真如之性。無不如意應現。
但如如焉。神通乎法界。而定自然。妙化於無方。而
體常寂。徧虗空界。常住自在。初何甞逐相遷移。而
有所動于中哉。此真可以演說矣。
何以故一切有為法（至）如露亦如電應作如是觀。
【註】法者事之法也。有為者有所作為也。上自天地
化育。下至人事造作。皆有為法也。夢者夢寐也。睡
時似有覺了全無。幻者幻術也。如結巾成兔。結草
為馬之類。皆虗幻不實。泡水泡也。外像雖有。其中
實無。影形影也。光射則有。光滅則消。露者露水也。
朝濕則存。日燥則乾。電者閃電也。忽有忽無。速于
交睫。如是二字。指上六者而言。
【講】佛又自申說云。我所言不取于相如如不動者。
何以故乎。蓋本性真空無相。原自如如。無所作為
者也。故凡聖賢。皆以無為為法。而親證之。若有所
作。為便虗妄不實。是以世間一切有為之法。皆如
夢寐之非真。如幻術之假化。如水泡之虗浮。如身
影之恍惚。如朝露之易乾。如閃電之易滅。當作如
是六者觀看。可見世間之事。諸行無常。有生有滅。
非真有也。惟如如不動之性。湛若太虗。超萬劫而
常存。歷千變而不易。與之演說其福德。寧有量哉。
佛說是經已長老須菩提（至）皆大歡喜信受奉行。
【註】此段乃阿難之記詞。結經常規。所謂流通分也。
流通者。流通般若。利益眾生。如水之不壅塞也。比
丘比丘尼者。出家之男女二眾也優婆塞優婆夷
者。在家之男女二眾也。天人阿修羅。六道中之三
道也。經初但云與大比丘眾。今言四眾八部。顯前
說經之初。非不在會也。凡所聞歡喜。必妙契於心。
契則信之。真受之切。而奉行不虗矣。
【講】阿難因佛反復闡明般若之法。遂記而言曰。我
佛說經已畢。首焉啟請之長老。而名須菩提者。頓
悟真空。默領心印。其時同會之聽法者。則有比丘
比丘尼焉。優婆塞優婆夷焉。一切世間之人。天上
之天人。並阿修羅神。聞佛所說此經。各人言下見
性。不驚不怖不畏。皆生大歡喜。幸正法之得遇。莫
不信受其言。而持之於心。奉行其教。而演之於人。
雖歷億萬劫。永證菩提。而人己兼度矣。此正我佛
慈悲。廣作津梁。以度羣迷者。為功斯世。豈有量哉。

金剛經正解卷下（終）

<article id="n499">金剛經法眼懸判疏鈔</article>

<talk>No. 499-A
 金剛般若波羅蜜經懸判疏鈔卷序</talk>

勅建西天寺武林後學沙門性起述
△將釋此經判義分三。初通序大意。文八。初通敘
大意。分六。初標題。
<pb n="668"/>
金剛般若波羅蜜經者。
鈔云。此題法喻雙彰。華梵為目。通別為名。法喻者。
金剛是喻。般若等。是法。華梵者。金剛。是華言。般若
波羅蜜。是梵語。若具梵語者。䟦折羅般若波羅蜜。
此云。金剛智慧到彼岸。通別者。經之一字。是通。以
三乘十二分教。俱名為經。故金剛等七字為別。不
受餘稱故。餘義等釋。後文中辯。恐煩不引。△二除
我法。
却眾生之我見。除徧計之異情。
鈔云。四見中以我見為首故。我者。於五蘊中妄計
我．我所故。人者。妄計我生人中。轉於餘趣故。眾生
者。妄計五蘊和合而生故。壽者。妄計我受一期果
報。若長若短故。斯皆顛倒妄想。亦名四見。今云却
眾生之我見者。下文云。若菩薩有我相．人相．眾生
相．壽者相。即非菩薩。又云。我當滅度無量眾生。即
不名菩薩。若菩薩。通達無我．法者。如來說名真是
菩薩。云菩薩者。梵語。華言。是大道心。亦名覺眾生。
故云却眾生之我見也。徧計者。謂周徧計度我人
眾生壽者四見。異情者。異見情執。法非法相。斷常
二見。今云除者。謂除去我人眾生壽者。法．非法相。
故下文云。是故不應取法。不應取非法。以是義故。
如來常說。汝等比邱。知我說法。如筏喻者。法尚應
捨。何況非法。此除徧計之異情也。△三示宗趣。
以破相顯性為宗。以觀照實相為趣。
鈔云。語之所尚曰宗。宗之所歸曰趣。又宗者。主也。
唯以此法而為主故。今此經大意。專以段段破相。
故云。凡所有相。皆是虗妄。又云。不可以三十二相。
得見如來。又云。如來所說身相。即非身相。此即破
除我．法之相也。又云。若見諸相非相。即見如來。又
云。離一切相。即名諸佛。此則顯依他無性。即圓成
故。是頓彰般若性也。故云以破相顯性。而為宗故。
觀照者。文云。一切有為法。如夢幻泡影。至應作如
是觀者。即觀照般若也。實相者。則真實之相也。經
云。不取於相。如如不動者。即實相般若也。由前因
聽文字般若章句。一念淨信。方得破相顯性。見道
了明。從解起行。即入觀照。念念反觀真際路。斷煩
惱障。及所知障。而證實相般若。水天一色露圓明
耳。故以觀照實相。而為其趣也。又以觀照為宗。實
相為趣。故思之可知也。△四法喻申明。
示般若源。悟金剛性。
鈔云。示文字般若。悟金剛性。示觀照般若。修金剛
性。示實相般若。證金剛性。金剛有堅利明三義。謂
堅喻實相。利似觀照。明如文字。此三般若。義雖有
三。其性無殊。此金剛性。不可破壞。妙體常恒故。又
此金剛性。體大。般若相大。波羅密用大。此體相用。
一即三。三即一者。無二法故。所謂斷盡無明。朗然
大覺。唯一金剛心故。△五示真俗無礙。
於妙有中。全露真空。於真空中。全彰妙有。
鈔云。此顯不二之旨也。心經云。色不異空。空不異
色。色即是空。空即是色。受想行識。亦復如是。舍利
子。是諸法空相。不生不滅。不垢不淨。不增不減等。
斯乃即五蘊而全露真空。即真空而全彰五蘊。然
五蘊性虗。本自空寂。全露真常。如波即水。無二法
故。真空體實。隨緣應用。故有五蘊。如水成波。波因
水現。楞嚴云。性色真空。性空真色。乃至五蘊．十二
處．十八界。全是妙明真性中之影像耳。故云。若能
轉物。即同如來。此經云。若見諸相非相。即見如來。
又云。如來者。即諸法如義。是以[鬱-山+止][鬱-山+止]黃花。無非般
若。青青翠竹。本是真如。故知事依理成。理依事顯。
起信論云。一心中。有二門故。一心真如門。二心生
滅門。以此二門。各攝一切法。不相捨離。又云。此真
如體。無有可遣。以一切法。悉皆真故。亦無可立。以
一切法。皆同如故。當知一切法。不可說。不可念。故
<pb n="669"/>
名真如。此雖顯真如門。而全彰妙有。不離如故。此
經云。不取於相。如如不動等。此總顯真俗圓融。二
諦無碍。不二之旨也。△六引經結歎。
故云。是法平等。無有高下。是名阿耨多羅三藐三菩
提之法門也。
鈔云。此即證成真俗圓融。不二之旨也。是法者。即
妙有而真空。即真空而妙有之法也。即真空而妙
有不增。即妙有而真空不減。故云平等。無高下者。
在聖而不高。在凡而不下。在涅槃而不高。在生死
而不下。良由迷悟不一。故有差殊。於法體中。本來
平等。無高下。故是阿耨多羅三藐三菩提之法門
也。阿耨等者。梵語。此云。無上正等正覺。即成佛果
位之名耳。法門者。法即軌持義。門者。出入義。謂三
賢十地等妙二覺。莫不由斯般若之法軌持出入
門故。是以菩提薩埵。依般若波羅蜜多故。得阿耨
菩提者。其斯之謂歟。以上通敘大旨一科已竟。△
二諸位取三般若。得一心常住。分四。初五位妙果
因何得就。
故三賢十聖。等妙二覺。得無上菩提者。
鈔云。十住十行十向為賢。十地為聖。等．妙二覺為
超地之聖。又三賢為十地之因。十地為三賢之果。
十地又為等．妙二覺之因。等．妙二覺又為十地之
果。三賢為解行菩提。十地為分證菩提。等．妙二覺。
為究竟菩提。雖賢聖信解行證不同。而究竟所得
者。唯一無上菩提。故經云。一切賢聖。皆以無為法
而有差別。△二因修三般若故。而得妙證三。一依
文字般若。得見道分。
必先從文字般若。一念生淨信者。
鈔云。一念淨信者。即頓開圓解佛知見故。經云。是
諸眾生。無復我相．人相．眾生相．壽者相。無法相．亦
無非法相。以頓忘人法。解真空故。皆從文字般若。
而得見也。若約位次。正是十信位滿。得見道分。若
約六即佛中。正是理即佛後。得名字即佛也。△二
依觀照般若。得修道分。
然後而脩觀照般若。
鈔云。見道分後。以般若智。圓照法界。超現量見。了
達五蘊身心世界。蕩然清淨。惟一真如。無差別故。
所謂念念照常理。心心息幻塵。徧觀諸法性。無假
亦無真。從此空假中三觀。次第深入。方了一心不
二之本。漸脩離相妙行。大智大悲。不住生死。及涅
槃故。以隨順無住法性。廣大妙理故。若約位次。正
三賢位滿。得脩道分。若約六即佛中。依教脩行。法
眼圓明。始起觀行。則得觀行即佛。漸次深入。空假
中妙行。還未得分證中道。只得相似即佛也。△三
依實相般若。得證道分。
不取於相。如如不動。而證實相般若。
鈔云。由前脩道分中。解行成就。方得分斷無明。分
證真如。不取性相。忘緣等照。任放天心。以無功用
行。得入薩婆若耳。若約位次。證十地位。乃至究竟
斷盡生相無明。進超等．妙二覺諸地位故。是謂得
證道分。若約六即佛中。得分證即佛。及究竟即佛
也。△三因妙證般若。故得一心所以。
故得了六度而即一心。悟萬行而即一體。所以一切
色無非佛色。一切相無非佛相。
鈔云。三施該六度。六度該萬行。由前以證實相般
若。窮徹圓明。大覺諸位。故能於菩提果上。見昔因
位中。所脩六度萬行。皆攝一心常住本體。所以於
妙果菩提之中。證一切色。無非佛色。證一切相。無
非佛相。又佛者。覺也。覺一切色．一切相。無非妙果
之色。妙果之相故。即以般若波羅密多之法。而為
其本也。△四引偈證成。妙體常住。
故云。如來色無盡。智慧亦復然。一切法常住。是故本
圓明。
<pb n="670"/>
鈔云。此偈證成上來一心常住所以。如來色者。即
真如妙色也。隨緣應用。不變不異。根根塵塵。周徧
法界。故爾全體解脫。具攝無邊廣大智慧。徧照諸
法。本自圓明。本自常住。故華嚴云。如來成正覺時。
入一相三昧。得一切眾生量等身。得一切剎量等
身。得一切三世量等身。得一切法量等身。得如是
無量無數清淨三輪等身。皆同一相。所謂無相等。
故云一切法常住。是故本圓明。以上諸位脩三般
若。而得妙證一心已竟。△三釋通妨難。令生正見。
分三。初由徧計執。故有根塵。
應知根塵器界。全是徧計所執。
鈔云。由難云。既法本常住。本自圓明。眾生日用何
故而不覺知。何故而不見耶。故今釋曰。動靜理全
是。行藏事盡非。冥冥隨物去。杳杳不知歸。真以根
塵器界。全是妙明真性中所現之物。宛似空華。凡
情不了。用徧計性。周徧計度。妄執以為實有。盡成
虗妄者耳。如暗室之繩。踏之以為虵者。即斯類故。
△二若破徧計。見圓成故。
若除徧計。依他無性即圓成故。
鈔云。唯識論云。此性是唯識實性。略有二種。一虗
妄性。謂徧計所執。二真實際。謂圓成實性。為簡虗
妄。說實性言。復有二性。一世俗。謂依他起。二勝義。
為圓成性。為簡世俗。故說為實。又徧計性。情有理
無。依他性。相有性無。圓成實性。理有情無。此約法
相宗義。若約法性宗義。其實依他無性。即圓成故。
由却除徧計。故能轉物。即同如來。△三依正如如
本法界故。
故說生界不減。佛界不增。山河大地。全露真常。
鈔云。由上依他無性。即圓成故。此圓成實性。徧流
六道而未曾減。往成聖道而未曾增。唯一法界常
住妙理。頭頭本是真如。法法無非般若。故古德云。
聞聲見色。盖是尋常。這邊那邊。應用不缺。所以山
河大地。全露真常。綠水長天。彰法身故。以上妨難
釋通已竟。△四依信解行證得成妙果。
固能依此信而信之。依此解而解之。依此修而修之。
依此證而證之。入法界之玄門。成諸佛之妙果。
鈔云。依此信而信之者。大品云。一切法不信。唯信
般若。名為真信。即開佛知見故。依此解而解之。依
此修而修之者。依解起行。即示佛知見故。依此證
而證之者。行起解絕。斷十障。證十如。即悟佛知見
故。入法界之玄門。成諸佛之妙果者。斷盡生相無
明。五住究竟。即入佛之知見故。又六句中。前一句
是信成就發心。次二句是解行成就發心。後三句
是證成就發心。起信論云。三發心也。問。前者已明
信解修證斷惑之意。今者何又重明。答。前是明五
位行人。因脩般若。已證菩提。今所明者。的指行人。
自修之法。乃成妙果。故未重也。以上釋行人。得信
解行證。妙果已竟。△五般若。因種善根始得信受。
分二。初標讚法勝。
是知般若之法。諸法中王。
鈔云。是知者。承前契後之辭。諸法中王者。彌勒偈
云。實智為了因。亦為餘生因。了因者。是證菩提法
身。妙果之根本也。餘生因者。為諸度妙行。及報化
之根本也。故經云。一切諸佛及諸佛阿耨菩提法
皆從此經出故。△二因多善得入。
苟非一佛二佛三四五佛。而種善根。已於無量千萬
佛所種諸善根。始能信而受之。捧而讀之也。
鈔云。夫般若之法。如摩尼寶珠。能濟一切諸渴乏
者。但無福人。決不得見。況能受持。故多生累劫。親
覲無量諸佛。於一一佛前。常修戒定慧等。資糧助
道妙行之力。始能信而受之。捧而讀之也。△六持
法妙行福廣難量。分五。初持行福勝。
是以受持者。功超餘行。讀誦者。福過恒沙。
<pb n="671"/>
鈔云。深信曰受。受而領納曰持。閱本經文曰讀。離
本朗念曰誦。夫以歷曠劫而修行。徧恒沙剎而行
捨。若不知般若無我之法。朗徹心源。終成費行。如
蒸沙作飯。必無實果。是以釋迦如來。歷覲八百四
千萬億那由他諸佛。悉皆供養承事。無空過者。若
復有人。於後末世。能受持誦讀此經。於我所供養
諸佛功德。乃至算數譬喻所不能及。供佛之行。尚
不能超。況餘行乎。是故總經恒沙大千世界七寶
以用布施。皆成有漏之福。豈成無為妙果菩提。涅
槃常樂我淨者哉。故持般若一行。福過恒沙。未作
奇也。△二竪橫較量。
十虗較量。難以測其邊。三千施寶。無以探其際。
鈔云。一橫較。二竪較。先橫較量者。謂十方虗空。尚
不能較量。況比餘法之類。而能及哉。經云。一人發
真歸元。十方虗空悉皆銷殞。斯皆般若性現之力
也。次竪較量者。謂七寶佈施。皆落有為。增長生死。
徒益煩多。永嘉云。住相布施生天福。猶如仰箭射
虗空。勢力盡。箭還墮。招得來生不如意。爭似無為
實相門。一超直入如來地。故三千施寶。無以喻之
也。△三天人供養。
在在則人天供養。時時則舍利分彰。
鈔云。夫般若是三世諸佛之母。故一切如來。悉皆
供養。最為尊重。故法華云。十方諸如來。并過現未
來。亦見亦供養。亦令得歡喜。是人之功德。無邊無
有窮。如十方虗空。不可得邊際。況世間一切天人
阿修羅等。而不供養者乎。舍利者。梵語。此云。身骨。
乃佛滅度後。茶毗身骨。有八萬四千大數。金光明
云。若人得一舍利。如芥子許。能供養者。決定托生
三十三天。受無量妙樂。此乃色身舍利。非法身舍
利之體。經云。隨說四句偈等。所在之處。即為有佛。
故云。時時則舍利分彰也。若人得一四句偈等。能
奉供者。得證菩提。豈可思議福德而較量哉。△四
歷耳成種。
一歷耳根。永為道種。
鈔云。若種餘善。即成人天小果。有漏之因。若薰般
若妙善。一歷耳根。如人食少金剛種子。盡未來際。
不可破壞。畢竟要穿一切有為煩惱身過。到于無
為一切智地。所以金剛種入如來藏。瓜豆云何得
錯根。此之謂也。△五彈指頓超。
彈指合掌。頓超劫海。
鈔云。夫以深信則讚。讚則歸依。以頓忘人法了真
空故。是以超曠劫之無明。越恒沙之生死。故我世
尊。往昔一聞般若妙旨。則不隨生死流佈。而成十
地妙果。故佛告須菩提言。當知是經義不可思議。
果報亦不可思議。法華云。聞法歡喜讚。乃至發一
言。則為已供養。一切三世佛者。即斯類故。以上持
行難量已竟。△七舊疏新章聞名周廣。
稽古註疏。千百餘家。望今解釋。循方徧滿。聞名者。盡
娑婆界。仰望者。普徧塵沙。
鈔云。疏文分二。一註疏繁多。二聞名徧遠。註疏繁
多者。謂三十二大士。各說不二法門。五百比邱。各
說身因解脫。但能令人一言之下。心地開通者。皆
得以作龜鏡。苟非如來冥承付囑。何得註疏。千百
餘家。而流通者乎。二聞名徧遠者。謂般若之法。非
但盡娑婆界而聞名。乃至盡法界以普周。窮塵剎
而宏遠。莫不以斯般若之法。利濟含生。故大經云。
三世諸佛已說．今說．當說。我今亦如是說。佛子。我
不見有一個國土如來。不說此十地法。何以故。此
是三世諸佛。向菩提道。最上法故。起信論云。一切
諸佛。本所乘故。一切菩薩。皆乘此法。到如來地故。
此經云。涅槃三世諸佛。依般若法。而證阿耨菩提。
是以經律論等。皆以般若而為其本。豈聞名者。以
局一方之境。乃通方之妙道也。是以塵沙界而弘
<pb n="672"/>
傳。則塵沙界而仰望。皆是如來護念此經。威德力
故。豈虗謬哉。△八因利他切略述疏章。
豈予膚見陋學。以管窺天。敢言測度者哉。無非利人
心切。毛頭許智。投入佛心。余雖凡夫。亦無棄耳。
難云。舊疏新章。廣多無數。何必要今重出。故今釋
云。因利他切。略述疏章。豈者。承前之義。予者。自謂
之辭。膚見者。淺見也。陋學者。學之至敝也。夫以法
海無涯。豈虗空之可度。般若宏遠。較塵剎而難量。
況以淺見陋學之人。其猶以管窺天。用蠡測海。敢
以胸談臆見。而能度量者哉。無非利人心切。頓忘
膚見之能。以毛頭許智。欲測佛心。故清凉云。我今
欲以一毛智。測量無邊法界空。是以塵培華嶽。無
增萬仞之高。露滴天池。喜合百川之水。予雖凡夫
者。泛常之流也。經云。凡夫者。即非凡夫。是名凡夫。
但能初心一念。即頓開知見。深信般若。研窮佛境
耳。故大疏云。即凡心而見佛心。事理雙脩。依本智
而求佛智。未能自度。先欲度人者。菩薩發心也。況
夫如來。常以般若護念諸大菩薩。予雖凡夫。亦無
棄耳。自然冥承護念。俾令行者。般若妙心。朗然悟
徹。命筆所述。量投佛意耳。以上通序大意一科已
竟。△二．歸敬請加。分三。一歸敬。
 稽首法界海  十方調御師  般若諸大士 
 信解比邱僧  復禮須菩提  古今宏法者 
鈔云。先明一體三寶。後顯別相三寶。若總若別。悉
皆歸順。心冥道合。無二無不二故。先總明者。謂稽
首二字。能歸行人。法界海者。即行者所緣境故。今
初稽者。屈也。至也。首者。頭也。謂欲述疏意。先通三
寶。特舉三業。虔恭敬仰。屈己頭頂以至于地。心冥
佛境。口誦辭句。剖析心誠。乞求加護。問。何故最初
歸敬三寶。答。別行鈔云。略有七意。一顯示三寶。俾
令久遠流通。自他二利。吉祥故。二令人發生深信。
不生疑惑故。三令知恩德由三寶力。方成慧解故。
四儀式應然。如世臣子。凡所作為。先稟君故。五表
有承稟。三寶證明。顯非胸臆故。六像季傳教。障難
由多。先敬三寶。請加護故。七西天諸菩薩僧。造論
釋經。皆先歸故。由斯七意。故祈請加。能皈三業。深
入法界。徧禮三寶。是以捨三業而攝歸一心。捨一
心而歸三寶。故稽首而歸依也。云法界海者。謂一
切三寶。不離法界。法界不離三寶。況一真法界。一
切諸佛。斷無明盡而親證。一切諸法。從法界海流。
一切菩薩。分斷無明。分證法界。一切僧眾。依法界
海而修行。故經云。一切聖賢。皆以無為法而有差
別。無為者。即一真法界之妙理也。又一真法界。即
具同體三寶義理。謂法界中。有大智光明徧照義
故。即是佛寶。法界中能軌持恒沙性功德故。即是
法寶。又性相圓融。和合義故。即是僧寶。又佛即是
法。法即是僧。故云。法界海耳。所云海者。謂法界中。
既具一體三寶。即法界性中之德。猶若大海。普容
無量諸珍寶故。以上同體三寶義已竟。○次別相
三寶者。一大乘三寶。二小乘三寶。三住持三寶。又
佛不是法。法不是僧。自為差別相也。初大乘有三
者。法報化三身。或具十身。是為佛寶。六度妙行。八
萬四千無量法門。是為法寶。三賢十聖。等．妙二覺。
是為僧寶。次小乘有三者。五分法身。是為佛寶。四
諦十二因緣。是為法寶。四果四向。是為僧寶。後住
持三寶亦三。金銀銅鐵七寶所成。或泥塑木刻。寫
畵形像。是名佛寶。西方貝葉。此方竹帛。黃絹紙墨
筆硯而成。是名法寶。剃髮染衣。受諸大戒。習行定
慧。弘闡正法。是為僧寶。所云寶者。謂三寶恒住世
間。最為殊勝。良友福田。世出世間。最尊最貴。名之
為寶。今此文中十方調御師。是為大乘佛寶。般若
是為大乘法寶。諸大士者。是為大乘僧寶。問。為甚
不舉釋迦師者。何也。答。以本師即諸佛之一數耳。
<pb n="673"/>
又無量法門單舉般若者。以諸中中王故。次信解
比邱僧。復禮須菩提者。即小乘三寶中僧寶也。問。
小乘三寶中獨舉僧寶。而不舉佛．法者。何也。答。以
大乘統攝故。今歸向者。以同在會上。回心向大。深
信般若。故偏歸也。又比邱僧中。獨舉須菩提。而不
舉餘者。何也。答。以須菩提是請法之首故。古今弘
法者。即住持三寶中僧寶也。問。何得獨舉住持僧
而不舉餘者。答。以住持中弘法僧寶。最為勝故。謂
因僧弘闡。故知有法。知法即知佛有無量功德。故
偏歸舉。△二請加。
 願以同體慈  冥承善護念  句句合玄宗 
 言言投佛意 
鈔云。謂三寶有無量勝德。今略舉一二。一者大慈。
二者大智。云慈者。四無量心之首故。又是諸善中
王故。云智者。諸佛菩薩。具恒沙妙行。以般若智母。
而無其本。以慈行。不住涅槃故。以智行。不住生死
故。是以不住生死．不住涅槃。即斯無住妙行中同
體慈．同體悲．同體智．同體神力。以天眼遙觀．天耳
遙聞。他心速鑑。無礙見聞。冥承護念之力。俾令行
者。圓覺妙心。豁然開悟。所析妙義。句句得合玄宗
之旨。言言投佛意故。△三回向。
 回施諸有情  共證無上果 
鈔云。回向有三意。一回向真如。以修一切妙行理
觀。冥同實際。無障礙故。二回向眾生。將此所述疏
意。自利利他。施與眾生。了般若故。三回向菩提。願
令我及有情。得無上菩提。證常樂我淨。無餘大涅
槃故。以上行者三回向心。即起信論中。三心圓發
之文。一直心。正念真如法故。二深心。樂修一切諸
善法故。三大悲心。普救一切諸眾生故。以斯三心
圓發之旨。即合三心回向之意。雖辭少有不同。而
大意之旨。理實貫通。思之可得也。以上歸敬請加
一科已竟。

金剛般若波羅蜜經懸判疏鈔卷序

<other>No. 499</other>
<sarticle>金剛般若波羅蜜經懸判疏鈔卷之一</sarticle>

勅建西天寺武林後學沙門性起述
△三．開章釋文。分二。初列名。
一教啟因緣。二藏教分攝。三會通餘部。四乘所被機。
五教體淺深。六宗趣通局。七處會傳譯。八誦持感應。
△二釋義列科。為八。且初科中分二。初總標列。
初教啟因緣者二。一總因緣。二別因緣。
鈔。教者。聖人被下之辭。啟者。啟一經之總源。因者。
眾生本有佛性為因。緣者。佛出世指示為緣。謂佛
因此．由此．而為緣故。者者。牒定之辭。後之下文。而
釋之也。△二轉釋。又二。初總因緣。分二。初標總題。
言總因緣者。
△二釋部緣。文又三。初喻申自利。
夫王道坦坦。千古同歸。一乘玄門。諸佛齊證。
鈔。千王大道。坦坦平平。經千古而不易也。佛佛道
同。垂永劫之常恒。豈有異哉。故法華經云。十方佛
土中。唯有一乘法。無二亦無三。除佛方便說。儒云。
莫不由斯道也。斯之謂歟。△二證明利他。
故一切諸佛。為一大事因緣故。出現于世。所謂開示
悟入佛之知見故。佛知見者。即般若波羅蜜多智慧
光明。普令一切眾生。盡入無餘大涅槃故。
鈔。法華經中。佛告舍利弗云。諸佛世尊。唯以一大
事因緣故。出現於世。舍利弗。云何唯以一大事因
緣。所以。諸佛世尊。欲令眾生開佛知見。示佛知見。
悟佛知見。使得清淨故。出現于世。由佛昔因願力。
故感果得周圓。普令眾生開示悟入。盡得無餘大
<pb n="674"/>
涅槃故。涅槃者。此云圓寂。亦云滅度。所謂以般若
智慧光明。斷除煩惱障。及所知障。滅度而滅度之。
斯為佛之本意本懷。豈有他哉。△三結大事因緣。
良以一切眾生。本具佛性。故君子以人治人。改而止。
豈同執柯伐柯。猶以為遠哉。
鈔。由上佛智。破除一切眾生迷闇。令入大滅度者。
良由眾生本來具有天然自性。真知真見。不假修
為。而成就也。只因眾生逐妄迷真。不見自性。故諸
佛出世。指示悟入。而為緣也。故君子以人治人。下
人皆可以為堯舜耳。△二別因分三。初標數。
二。別因有十。
△二轉釋分十。初諸佛護念三。初標。
一為諸佛常以般若護念諸菩薩故。
△二釋。
夫以般若之法。佛佛道同。如王寶印。一同護念。是以
諸佛證之．菩薩脩之．眾生仰之。仰之者。則頓超劫海。
脩之者。則諸佛護念。乃至付之囑之。無非此一般若
波羅密多之法也。
鈔。般若之法。是佛心印。如千王寶印一同護念。是
謂永護憶念。此般若之法也。由是諸佛證之。以為
果德。菩薩脩之。以為妙行。妙行者。即十波羅之妙
行。而證諸佛之果德也。至於眾生一念淨信。圓覺
妙心。豁然開悟。頓忘人法解真空故。是以彈指合
掌頓超劫海。修習之者。果人護念。乃至付小菩薩。
囑大菩薩。諄諄切切。饒舌叮嚀。無非皆為此般若
心印之法也。△三結。
是以世尊拈花。迦葉微笑。至於歷代諸祖轉展護念。
轉展付囑者。無非惟此一事而已矣。
是以者。承前契後之詞。世尊在靈山會上。談經三
百餘會。說法四十九年。至後涅槃會上。世尊拈花。
百萬人天大眾。無不茫然。世尊告云。我以無相為
相。無門為門。涅槃妙心。付囑摩訶迦葉。是後轉付
阿難。以至達摩西來。而為此方初祖。轉囑神光。至
于六祖會下。出於青原南嶽。青原流于曹洞。南嶽
派于臨濟。及我本師天濤雲老人等。共為七十三
世。無非以心印心。以法印法。惟此一事實。餘二則
非真矣。△二教示降伏。分三。初標。
二為令大士降伏其心悟真空故。
△二釋。
謂佛直示真元。掃除我法二執。了一切眾生。即涅槃
相。無生可度。
鈔。八識規矩云。我執二種。法執二種。我執二者。一．
俱生我執。謂於五陰等法中。強立主宰。妄立為我。
與身俱生故。二．分別我執。謂於計我法中。分別我
能行善。我能行惡而起執故。二法執二者。一．俱生
法執者。謂無始時來。虗妄熏習。於一切法妄生執
著。恒與身俱故。二．分別法執者。謂於邪師及熏邪
教。分別計度執為實故。分別二執。粗故易斷。細故
難斷。今佛直示真知。頓令大根眾生開示悟入。了
達一切異生即涅槃相。無生可度。故淨名訶慈氏
云。彌勒如。眾生亦如。何有眾生而可化者。不起度
生之見。即得破除俱生我執．俱生法執。頓斷諸障。
頓證真如。圓滿菩提。歸無所得。是為降伏其心故。
△三示顛倒。
若起度生之見。我人眾生壽者。即非菩薩故。
鈔。若有四相。非大士者。反顯不能降伏其心故。△
三示無住法分四。一標。
三為令了無住法。是菩薩故。
△二釋。
謂一切妙行。如空中鳥跡。不住此岸。不住彼岸。不住
中流。運無住法而為其本。
鈔。一切妙行者。即十地所修十波羅密之妙行也。
謂此諸妙行。若空中鳥跡。似空中風相。難說難可
<pb n="675"/>
示。如是十地義。心意不能了。又云。非初非終後。非
言詞所說。出過于三世。其相如虗空。寂滅佛所行。
言說莫能及。地行亦如是。難說難可示。不住此岸
下。法界品中。大願力精進救護一切眾生主夜神
告善財云。菩薩法者。譬如船師。不住此岸。不住彼
岸。不住中流。運無住法而為其本。維摩經中。文殊
問淨名云。菩薩以何為本。答。以無住為本。又云。菩
薩以從無住本。立一切法故。△三引證分二。初證
無住因行。
故下文云。菩薩行六度等。應無所住而生其心。又云。
若心有住。則為非住。
鈔。大士行施度等。不住色聲香味觸法心故。古德
云。見色非干色。聞聲不是聲。山河及大地。全露法
王身。由是不住有為。不住無為。亦不住非有為非
無為。是故菩薩不住相想。而行施等諸度。是福德
即非福德性。故又云。若心有住。則為非住佛道矣。
△二證無住果行。
又云。菩薩知一切法無我。得成于忍。此菩薩勝前菩
薩。所作功德。不可思議。
鈔。知一切法無我者。以般若智圓照自性。破除我
法二執。了真空故。得成于忍者。坐斷能所現量。分
斷俱生無明。分證十地真如。即得頓超伏忍．信忍．
順忍。以至漸入無生法忍。寂滅忍故。此菩薩者。即
超忍諸菩薩也。勝前菩薩所作功德。不可思議者。
謂勝地前初心菩薩。不能忘取相有漏心而行施
等諸度也。今此地上菩薩。超通達位時。乃至無有
少法可得。故云凡所作功德皆無漏行。不取性相。
任放天心。忘緣等照。而行施度等者。由斯妙行。故
不可思議云耳。△四結歸無住。
是以勸令一切大士。了無我法。得成于忍。能忍第一
諦。證無住法故。
△四示般若是諸法本。分三。初標。
四。為令知般若是諸法本故。
△二釋。
謂般若之法。乃諸法中王。是以六度四等塵沙妙行。
皆以般若而為其本。若無般若朗徹心源。一切行門
成有漏故。
鈔。般若法即實相心印之法也。是以施等諸度。慈
悲喜捨。乃至無量塵沙行門。皆以般若心印實相
而為其本。此般若法。或名真如。或名法性。或名本
圓覺藏。或名常住真心。或名實際本來。是知百千
之名。皆不出乎實相心印之法體也。故諸大乘經
皆以實相為本。三藏十二分皆以實相為源。故下
文云。若眾生信心清淨。即生實相。生實相者。即生
十地真如實相故。由得真如實相般若。方修一切
妙行得成真如無漏行故。若無下反顯之文。謂若
無般若慧光朗徹自性。知一切法了無我者。即所
修一切施等行門。成有漏也。△三引證。
下文云。一切諸佛。及諸佛阿耨多羅三藐三菩提。皆
從此經出故。
鈔。斯顯果．人及所證之法。皆從般若心印而流出
故。圓覺經云。善男子。無上法王有大陀羅尼名為
圓覺。流出一切清淨真如。菩提涅槃及波羅密教
授菩薩。一切如來本起因地。皆依圓照清淨覺相。
永斷無明。方成佛道。故云是諸法中王故。△五直
示真如離相。分三。初標。
五為直示般若心印無迂曲故。
△二釋。
謂般若之法。直示真如無二法故。所以色空非有。妙
性恒然。
鈔。般若法者。即真如心印法也。夫心印法者。非色
非空。虗相本盡。真性本現。是故此真如法。從本以
來離言說相．離名字相．離心緣相。畢竟平等。無有
<pb n="676"/>
變異。不可破壞。唯是一心。故名真如。△三引證。
下文云。離一切相即名諸佛。又云。如來者。即諸法如
義。惟此一事實。餘二則非真故。
△六為被最上機。分三。初標。
六為被最上一乘機故。
△二釋。
謂般若之法。原非下劣根機可能承受。
鈔。根有三根。機有五性。今所被者。最上乘故。非圓
頓機莫能入也。問。三根普潤。大小兼収。方為此法
之圓妙耳。云何獨被大機而不被小機者耶。答。前
不云乎。諸大乘經。及三乘之法。皆以實相為本。今
不被小。而云被大者。有三義。一者。引未發大心者。
令發大心故。二者。已發大心者。令永安住不退轉
故。三者。令彼二乘。生大慚愧。入佛智故。故云如來
為發大乘等說。由斯巧語。令彼小乘。深信大乘二
空真如。更進窮樓。回心向大。非實棄不被耳。△三
引證。分二。初獨被上機。
故下文云。如來為發大乘者說。為發最上乘者說。
△二激引小機。
又云。若樂小法者。著我人等。即不能聽受讀誦為人
解說。荷擔如來阿耨多羅三藐三菩提。
鈔。樂小法者。只樂生空。不解二空。以不知心外無
法。不達五蘊六入十二處十八界本來空寂。無我
無人無眾生無壽者。未脫法執見故。是以不能聽
聞。不能受持。不能讀誦。亦不能利他。為人分別解
說。荷擔無上大菩提故。△七為示見性必脩。分三
初標。
七為令見性必脩故。
△二釋。
謂若不持戒脩福。於此章句。雖復受持讀誦。終無利
益。如畵餅充饑之類。反此。必要持戒脩福。於此章句。
能生信心。即生實相。
鈔。夫修證即不無。染污即不得。故大事未明。如喪
考妣。大事已明。還要如喪考妣。是知見性已後。必
假修而證之。若不修行。曠劫無明。云何能斷。故楞
嚴云。雖復受持讀誦。若不斷除殺盜淫妄。如蒸沙
作飯。必無實果。又蓮池老人云。畵餅何益於饑腸。
燕石難瞞于賈價。是故必要因戒生定。因定發慧。
是為如來三無漏學。決定清淨明誨。故曰必要持
戒修福。於此章句能生信心。即生實相。持戒者。戒
也。修福者。定也。生信心者。慧也。即諸位之堦基耳。
生實相。即生諸地之實相也。所謂斷十障證十如
故。△三引證。
故下文云。以無我無人無眾生無壽者。修一切善法。
即得阿耨菩提。
鈔。以無我人下。即見道分也。修一切善法者。即修
道分也。即得阿耨菩提者。證道分也。△八示全修
即性。分三。初標。
八為令知全修即性故。
△二釋。
謂令一切菩薩。了達六度萬行。無非般若妙行。以一
切行門。全修即性。無二行故。
鈔。全修即性者。即真如一行三昧法也。由真如一
行三昧力故。得入無量諸三昧門。故得了六度而
即一心。悟萬行而即一體。故云無二法故。△三引
證。
下文云。若人發阿耨菩提心者。當生如是心。我應滅
度一切眾生。滅度一切眾生已。而無有一眾生實滅
度者。通達無我．法行。如來說名真菩薩故。
鈔。了悟自性。生佛一如。我及眾生本來寂滅。奚有
我能度眾生。我能修行者乎。故云。通達無我行者。
始知全修即性。如來說名真大士故。△九示銷重
障。分三。初標。
<pb n="677"/>
九為令多障菩薩銷重障故。
△二釋。
謂設有菩薩。雖發大心。經多累劫。重障難除。故令持
般若法。轉重障而成輕障。破煩惱障。及所知障故。
鈔。雖發大心下。凡情未斷。般若未飡。雖經累劫修
行施度等行。未超三界分段生死。未得斷除現行
煩惱。一切重障。故勸持誦般若大乘之力。方銷分
段煩惱極重報障。故普賢章云。若欲懺悔者。端坐
念實相。是故宜至心。懺悔六根情。即持誦大乘義。
轉重障而成輕障故。重障者。即貪嗔癡等。煩惱障
及報障也。輕障者。所知障也。由持般若力故。先破
分別二執。現行煩惱。後破所知障。所謂般若止觀
力強。俱生隨眠。無不斷也。△三引證。
下文云。是人先世罪業應墮惡道。以今世人輕賤。故
先世罪業即為消滅。當得阿耨多羅三藐三菩提故。
鈔。先世罪業者。業兼煩惱障也。墮惡道者。報障也。
由持般若性力。消生前之罪因。滅當來之報障。故
受世人輕賤。免重業而成輕受。銷重報而成輕報
也。故淨業障經云。若有菩薩先世造一切罪。因果
未熟。恐受當報。或于現生。依教修行。持誦大乘。反
受重疾。難堪難忍。或招顛沛。乃至一日一夜者。能
消無間地獄。一切重罪。況多日乎。當得下。正是斷
二障。證二果故。△十斷疑生信。分三。初標。
十為令斷般若諸疑現行及種子故。
△二釋。分三。初因信得入。
謂疑。為障萬善之門。不疑。為信成菩提之進步。故能
從聞思修入三摩地。證般若波羅密等妙法門故。
鈔。華嚴云。信為無上菩提本。信能必到如來地。故
佛法大海。信為能入。故知疑為大障聖道。不疑。脫
煩惱怨無施多力。由是應知從聞思修。入於妙舍
摩他三摩禪那。止觀二門。若一生疑永無絕分。設
或修之半塗退墮。故聞慧中。起步斷疑。淨信忍可。
決擇分明。至果菩提。永不退轉。證入金剛心印。十
地門故。由是弘法大士。總以斷疑生信。絕相超宗。
八個字等。為此經之大綱也。△二指聞本法斷疑。
故下須菩提。節節詳明。細問於佛。令破諸疑種子。及
現行故。若文中尊者未問於佛。佛即就遮未起之疑。
名為種子。若尊者已問於佛。佛即破之。是為現行。
△三斷疑章句所以。分二。一證古今謬。
是以世親大士以分二十七段疑文。足為明鏡。後學
析之為三十二分。非正意也。
鈔。彌勒偈云。調伏彼事中。遠離取相心（遠離能取所取想心
見故）。及斷種種疑（種種疑者。即分二十七段疑也）。亦防生成心。（謂尊者已
問。佛即就遮破之為現行疑。若尊者未問。佛即就遮。發揮斷疑之旨。早破尊者疑。使令不起。故云亦防生
成心耳。故世親依斯妙偈後文兩句之義。列于二十
七段疑文。謂之金剛釋疑論。發揮本經略意之旨。
其中還有微細斷疑之意。總該在內。俾令來學明
如指掌。易通佛意。後之昭明太子。以將此經列成
三十二分。用古正。今實為破碎斷疑文意。△二傍
求未古。
更復傍求異解。理現雖明。未遵古意。
鈔。或緇或素。或高士等。廣依三十二分科文解釋。
時人謂之文直義明。了無迂曲。故今釋之曰。不然。
斯諸文釋。理觀雖妙。實為傍求異解。而與彌勒．世
親古釋之論。似有違也。問。既諸家古德依三十二
分之文註釋。亦能發明理觀意旨。奚得局立斷疑
之文。以為美哉。答。夫彌勒。是補處佛。位證圓覺。深
通佛意。為法王嫡子。金口所宣。八十行偈。解釋斯
經。授之無著。無著又將此偈轉授世親。世親又依
斯妙偈列成二十七段斷疑論文。解釋斯經。後之
高賢。凡欲銷釋。總依此論。方不謬佛意。乃萬古之
規鏡也。若依三十二分之文註釋。總然玄妙。未遵
古意云耳。△三結歎。
<pb n="678"/>
良以古意諸疑。謂障道之首。生信。為入道之源。故知
斷疑生信。乃得絕相超宗。令入般若波羅密等諸忍
果故。
鈔。諸忍者。在無住文中前已釋故。△三結別因之
緣。分二。初結別因。
以上教啟十因已竟。
鈔。由上十種別因。乃宣此經之法。故下總結此經
之緣。以避煩耳。△二總彰別緣。
雖未若華嚴教啟之緣。其中時方說主。入堪托鉢。歸
來趺坐。洗足収衣。眾成就等。聽法雲集。願樂欲聞者。
即此經之緣也。
鈔。華嚴玄談。先明十因。次明十緣。然此經文略。未
便廣引十緣之語。故大槩宣說之。十緣者。一依時。
二依處。三依主。四依三昧。五現相。六依說者。七依
聽者。八依德本。九依請者。十依加者。文雖少而義
周。思之可也。
金剛般若波羅蜜經懸判疏鈔卷之一

<sarticle>金剛般若波羅蜜經懸判疏鈔卷之二</sarticle>
勅建西天寺武林後學沙門性起述
△二藏教分攝三。一總標。
第二藏教分攝者。
△二釋文二。初略釋。
藏即三藏二藏。教即五教。分即十二分。
△二廣釋三。一釋三藏二藏。文二。一釋三藏。文二。
一列名釋義。又二。初列名。
言三藏者。一修多羅藏。二毗奈耶藏。三阿毗達摩藏。
△二釋三藏義三。一釋經藏名義三。初標名。
今初。修多羅藏者。梵語。
△二釋名義。
此云契經。謂上契二諦三諦四諦之理。下合異類眾
生之機。方名契經。即貫義．攝義．常義．法義。謂貫穿一
切義理。攝持所化眾生。常。即古今不易。法。即十界同
歸。
△三引餘名證。
更有雜心五義。或曰涌泉。注而無竭故。或曰出生。則
輾轉滋多義味故。或曰顯示。以佛聖教。顯示事理真
俗故。或曰繩墨。楷定邪正無偏曲故。或曰結蔓。能貫
能攝。如結蔓故。總上五義。不出貫攝常法。四義等故。
餘義等名。恐煩不引。
鈔。餘義等名者。西域更稱云席經。或曰線。或曰聖
教。古德見此儒墨。皆稱為經。遂借彼席經。以目聖
教雙含二義。俱順兩方。借義助名。更加契字。揀異
席經甚為允當。故曰恐煩不引。△二釋律藏名義
三。初標名。
一毗奈耶藏者。梵語。
△二釋名義。
此名調伏。調練三業。通於止作．制伏。唯明于止。止。即
三業七支各各防非。作。是三業七支各各俱善。是以
不但永斷十惡而防非。轉更勤修十善而培德。即諸
惡莫作。眾善奉行之義也。
△三引餘名證。
或曰毗尼。此翻滅義。從因至果有滅義故。或云尸羅。
此翻清凉。除煩惱熱有清凉義故。或云波羅提木叉。
此翻別解脫。離諸過惡。有解脫義故。雖梵音楚夏。而
大旨無殊。悉調伏義故。
鈔。從因至果有滅義故。一滅業非。謂不殺盜等。故
律中云毗尼。二滅煩惱。是發業之本。故律云為調
伏貪等令盡。是故世尊制增戒學。三得滅。果即無
為果。故戒經云。戒淨有智慧。便得第一道。故前二
是因。後一是果。解脫者。梵語波羅木叉。此翻別解
脫。此就因得名。然有二義。一揀定道。名之為別。二
三業七支各各防非。故名為別。亦翻隨順解脫。此
<pb n="679"/>
據果立。隨順有為無為。二種解脫果故。亦云性善。
如十誦律。亦名守信。如昔所受實能持故。△三釋
論藏名義三。一標名。
三阿毗達摩藏者。梵語。
△二釋名義。
此云對法。然法有二種。一勝義法。謂涅槃是善是常。
故名勝義法。二法相法。通四聖諦。相者。性也。狀也。二
俱名相。法既有二。對亦有二。一者對向。謂向前涅槃
故。二者對觀。觀前四真諦理故。其能對者。皆無漏淨
慧。及相應心所故。由對果對境。分二名故。故慧但是
對。而非是法。非所對故。舊譯為無比法。以詮勝慧故。
鈔。慧者。是五別境中慧。相應心所。即五徧行心所。
作意觸受想思。與八識心王相應故。由對果對境
下。謂涅槃為果。四諦為境。涅槃四諦二種為所對。
無漏淨慧為能對。故云。慧。但是能對屬心。而非是
果法及四諦境法為所對故。由斯淨慧心。能對果
境二法。而成論之義故。△三引餘名證。
或曰優波提舍。此翻論義。賓主問答有往復故。或云
磨怛理迦。此翻本母。以教與義。為本母故。或曰磨夷。
此翻行母。以依教義而成行之母故。雖梵音不同。皆
屬對之義故。
鈔。教為能詮。義為所詮。為依教義而成諸乘行故。
△二攝屬所歸。
今此經者。正屬修多羅藏。兼律論。故文云。如來滅後。
後五百年。有持戒修福者。於此章句能生信心。以此
為實。豈非般若之法。總以持戒而為其本。兼律義故。
前後上下之文。全以賓主問答。往復窮通。斷疑生信。
兼論義故。
鈔。前五百年解脫堅固。第二五百年禪定堅固。第
三五百年持戒堅固。第四五百年多聞堅固。第五
五百年塔寺堅固。後五百歲者。近于鬪諍堅固。又
前兩個五百年。正是正法一千年。次兩個五百年。
乃像季一千年。次後兩個五百年。正是末法一萬
年初季。尚有持戒修福者。言此經有大根機而受
持者。總以多生劫來。即持戒定人為本基故。義兼
律儀故。須菩提謁而問之。世尊答而斷之。斯為賓
主往復問答。是為論義所攝故。以上三藏列名釋
義竟。△二釋二藏文二。一正釋二藏名義。又二。初
標立名。
言二藏者。
△二釋義。又二。一示名義。
一聲聞藏。二菩薩藏。即前三藏之教。詮示聲聞理行
果故。名聲聞藏。詮示菩薩理行果故。名菩薩藏。
鈔。聲聞者。因聞苦集滅道四諦法音。而依教奉行
修自利法。名為聲聞。行六度萬行等。修二利法。名
為菩薩。即前經律論三藏教典。詮示小乘生空理。
詮示小乘戒定慧行。詮示小乘偏真涅槃果德。由
斯詮示小乘教行理果四法。攝屬聲聞藏故。又前
教是能詮。理行果等為所詮。又菩薩藏中。教。即十
二分。理。即二空真如理。行。即六度妙行等。果。即是
無餘大涅槃果德。由斯四法。攝屬菩薩藏故。△二
攝歸半滿。
又由緣覺之人。多不習教。出無佛世時。攝屬聲聞故。
但分為二。即大小半滿之不同耳。
鈔。緣覺有二。一聞十二因緣悟得果者。名為緣覺。
二出無佛世時。如釋迦往昔。為忍辱仙人。獨自了
明。名為獨覺。獨覺又二。一不發大乘者。自真獨覺。
二已發大乘者。是假名獨覺。因由不籍教故。攝歸
聲聞藏。若已發大乘者。攝歸菩薩藏。半滿之不同
耳者。一九部法為半。法花云。我此九部法。隨順眾
生說。二十二部法為滿字教。如華嚴等故。又古德
判一代時教。一有相教。二無相教。三同歸教。四常
住教。前有相教為半。後之三教為滿。又三教中。前
<pb n="680"/>
無相教為半。以無相者。未純顯中道義故。後之二
教為滿。以純顯常住中道了義故。是知半滿。未局
聲聞。故曰不同耳。△二攝屬所歸。
今此經者。屬菩薩藏攝。文云。此經如來為發大乘等。
即菩薩藏攝故。
鈔。此般若法。是諸佛母。三藏之骨髓。萬行之本源。
菩薩之所歸。諸佛之所證。非菩薩藏攝而何。如來
為大乘等。等者。等下文故。經云。如來為發大乘說。
為發最上乘者說。又云。樂小法者。不能聽受讀誦。
為人分別解說等。故不屬聲聞藏。屬菩薩藏攝。以
願示大乘。二空真如。圓頓法故。以上釋三藏二藏。
若名若義一科已竟。△二釋五教。文二。初釋五教
名義。分三。初標。
言五教者。
△二釋名義。文五。初釋小乘。又二。初立名。
一小乘者。
鈔。賢首大師。依華嚴經。判一代時教。立為五教。初
小乘法。即天台藏教。以天台立藏教名。故受招難。
以濫三藏名義。故賢首立小教名耳。△二釋。
所說唯是人空。縱少說法空。亦不明顯。以依六識三
毒建立染淨根本。未盡法源故。
鈔。初小乘中四。一約法數多少。二約二空差別。三
約所依根本。四結成有餘。今初言七十五法者。五
類法中。有多少故。謂色法十一。俱舍頌云。色者。五
根．五境．及無表色。二心法。一即是意識。三心所有
法。共四十六。謂大地法有十。俱舍頌云。受想思觸
欲。慧念與作意。勝解三摩地。遍於一切心。大善地
法有十。頌云。信及不放逸。輕安捨慚愧。二根及不
害。勤唯遍善心。大煩惱六。痴．逸．怠．不信．昏掉．恒唯
染。大不善有二。謂無慚及無愧。小煩惱法有十。頌
云。忿覆懢嫉惱。害恨謟誑驕。如是類名為煩惱地
法。不定有八。謂悔．眠．尋．伺．貪．嗔．并慢．疑。上之六類。
有四十六。四者．不相應行法十四。一得．二非得．三
同分．四無想異熱．五無想定．六滅盡定．七命根．八
生．九住．十異．十二名．十三句．十四句文。故頌云。得
非得同分。無想二定命。及生住異滅。并名句文身。
五者．無為有三。一擇滅。二非擇滅。三虗空。總上五
類之法。合七十五法。於此大乘欠二十五。次下當
明。今文中雖不云數。義含在內。所說唯是人空下。
二明二空差別。謂二乘人。以其根劣。未堪聞說二
空真理故。故智論三十一云。小乘弟子。鈍根故。為
眾說生空。起信論云。法我見者。依二乘根純故。如
來但為說人無我等。縱說二空。少未明顯。以依六
識三毒建立下。三明所依根本。然小乘計生死根
本。雖有多種。略舉其三。一計識心。如正理論第八
說經部師。以現在色心等。為染淨因。意云如大乘
中。第八為所熏故。二者．三毒為因義。如大乘中。明
前七識為能熏故。令引阿含。但證三毒耳。而云等
者。謂以三毒為因緣故。起於三業。三業因緣故。起
於三界。是故一切法中。論十二因緣品云。眾生痴
所覆。為後起三行。以有此行故。識受六道身等。即
其義也。三者．今取上二義。同有能所熏。熏方流轉
故。若爾。焉異大乘。然則以參經意而不同者。但六
識非第八為所熏縱說賴耶。但有名字。能熏又非
七識。故全不同。四者．未盡法源故者。謂由無為法
只有擇滅。非擇滅．虗空等三種。而未有真如等無
為。明二空故。所以未盡法源故耳。△二釋始教。文
二。初列名。
二大乘始教。
鈔。大者。簡小為義。乘者。運載為義。由前小乘教中。
只能自利。今大乘中。而普運一切。故云為大。始者。
因對後已盡之說。今此教中。未盡之說。故名為始
耳。△二釋文二。一釋名義。
<pb n="681"/>
由第二時。但明于空。第三時。說三乘。不許定性闡提
成佛。未盡大乘至極之說。故名為始。有成佛。有不成
佛。復名為分。
鈔。第二時但明於空者。依智光論師判一代時教。
由前第一時小乘教中。明心境俱有。第二時為中
根人說法相大乘。境空心有。顯唯識道理。以中根
猶劣。未能全入平等真空。故今疏云。第二時。但明
于空。第三時。為最上根說無相大乘。辨心境俱空。
平等一味故。疏第三時說三乘不許下。非智光論
師第三時義。即單取戒賢大師依深密經中意云。
初小乘中說獨佛一人有大覺性。餘不說有。故皆
不成。次一向成。是第二時中。唯說一乘。一切眾生
皆得成佛。為一向成。若盡成。為太過。若盡不成。為
太不及。故皆為方便。並為不了。以初未堪聞大。一
向抑故。第二時勸令欣佛。一向揚故。第三時中。說
三乘依理正說。有性皆成佛。無性不成佛。非太過
也。故稱為了。以普發一切乘故。此依深密經中意。
是權說也。何則。夫深密中指第二時。云許一切眾
生成佛。是法華最上一乘之實說。焉可依深密中
云。第二時暗指法華為不了義乎。故清涼云。誰判
法華為不了義耶。又深密經中云。一切趣寂聲聞
種性。雖蒙諸佛教化。終不能當得阿耨菩提。斯皆
決定不許定性二乘。及無性闡提成佛。豈實說耶。
故云未盡大乘至極之說。故今取智光論師。第二
時判義。謂境空心有。法相大乘。及依深密經中第
三時教義。今賢首大師。總合一教。乃大乘之初門。
俱即不了。故立為始。復名為分。以有成佛。云有不
成佛故。乃立分耳。△二釋教義。
所說則廣談法相。少及法性。其所云性。亦是相數。以
依八識建立生死。及涅槃因。諸義類故。
鈔。所說則廣談法相下。云大乘法相。有一百數。謂
色法十一。心法有八。心所有五十一。心不相應行
有二十四。無為有六。故成百數。於前小乘七十五
中。加二十五。謂心法加七。小乘唯一意識故。心所
加五。不相應行加十。無為加三。並如彼說。疏少及
法性者。法相法有九十四數。而無為屬性。只得六
數。故少及法性云耳。其所云性。亦是相數。今無為
法。是法性義。尚以決擇分明。而有六數者。則可知
雖云其性。亦在名相數耳。疏以依八識下。謂小乘
法以第六意識為染淨因。今始教中以依第八識
而有涅槃。故云。無始時來界。一切法等依。由此有
諸趣。及涅槃證得。界即因義。謂種子等。疏云。諸義
類者。即總結始教中多義也。乃是疏中敝煩意耳。
若欲廣知。具如唯識論及花嚴玄談中說。△三終
教。文二。初立名。
三大乘終教。
鈔。前大乘始教中。未盡之說。故此教中已盡之說。
故名為終。若依智光論師判義。正是第三無相大
乘中義。雖後頓圓二教。亦在義中。少分攝耳。△二
釋文二。初釋名義。
由出中道妙有。定性闡提皆當作佛。方盡大乘至極
之說。故名為終。稱實理故。復名實教。
鈔。由出中道妙有下。以實相離相。中道妙有。非色
非空。故虗相本盡。真性本現。一切眾生本來是佛。
豈以定性二乘及無性闡提。而無成佛者乎。前始
教中。有成佛有不成佛故。今此教中許一切眾生
悉當成佛。比前義勝。故云。方盡大乘至極之說。名
為終耳。由純顯實相妙理。故復名為實教。△二釋
教義。
所說則多談法性。少及法相。其所云相。亦會歸于性。
以依如來藏。隨緣成立。諸義類故。
鈔。所說則多談法性下。以唯顯實相第一義故。其
所云相。亦會歸于性者。如說五蘊。五蘊即空。空即
<pb n="682"/>
法性。又華嚴云。三世五蘊法。說名為世間。彼滅非
世間。如是但假名。又云。有諍說生死。無諍說涅槃。
生死及涅槃。二俱不可得等。又如說心。心即離念。
即如此經。雖云行施度等行。皆歸離相妙行。是般
若性。故云其所云相。亦會歸于性耳。以依八識如
來藏。隨緣成立諸義類故者。如來藏隨緣成立。有
二義。起信論云。一者心真如門。二者心生滅門。是
二種門。皆名總攝一切法。心生滅者。依如來藏。故
有生滅心依。所謂依不生不滅。與生滅和合。非一
非異。一切眾生平等一性。俱是真如隨緣成立。依
他無性。即圓成故。一理齊平。故說生界不減。佛界
不增。如是義類。廣多無盡故。△四頓教。文二。初立
名。
四頓教者。
鈔。由前小始終三教。總名為漸。今此中離言絕待。
對前漸教。故名為頓。以頓者。不立漸次義故。△二
釋文義二。初釋名義。
總不出說法相。唯辨真性。一念不生。即名為佛。無漸
次故。說名為頓。
鈔。一念不生。即名為佛。以觸處逢真。無漸次義故。
立頓字名耳。△二釋教義。
五法三自性俱無。八識二無我俱遣。訶教勸離。毀相
泯心。諸義類故。
鈔。一名．二相．三妄想．四正智．五如如。三自性者。一
徧計．二依他．三圓成。即三自性也。二無我。一者人
無我。二者法無我。訶教勸離者。以達摩西來不立
文字。以心印心。以法印法故。五法三自性。及八識
二無我理。一切俱掃。以言語道斷故。如是義類。廣
如楞伽．金剛等經諸妙義故。△五圓教。文二。初立
名。
五圓教者。
鈔。由前以漸而立頓名。以頓而立漸名。以漸而立
頓名者。即小始終三教。以是法不可示。言辭相寂
滅故。是名為頓也。以頓而立漸名者。一切聖賢皆
以無為法而有差別。故名為漸也。是以頓不礙漸。
即行布次第故。漸不礙頓。即觸處圓成故。由是頓
漸無礙。得入圓宗。故今第五。立圓教名也。△二釋
文義二。初釋名義。
統該前四。圓滿具足。得名為圓也。
鈔。統該前四者。即小始終頓四義。攝歸圓故。如海
百川。以普同一味。名圓滿具足也。是以圓信．圓解．
圓修．圓行．圓證。以因該果海。果徹因圓。得名為圓
義也。△二釋教義。
所說唯是無盡法界。性海圓融。緣起無礙。相即相入。
帝網重重。主伴交參。無盡無盡故。
△三結五教名義。
以上五教之義。廣如華嚴玄談中辨。恐煩不引。
鈔。恐煩不引者。指略在廣。義有所陳。△二攝屬所
歸。文三。初正屬所歸。
今此經者。正屬于終。兼通于頓。義該小始。
△二引證。分三。初證終教義。
文云如來者。即諸法如義。又云。若見諸相非相．即見
如來。又云。如來者。無所從來亦無所去。故名如來等。
斯為事理圓融。二諦無礙。特顯中道。即法華諸法實
相之妙義也。又云。信心清淨。即生實相。攝終教義也。
△二證頓教義。
又云。離一切相。即名諸佛。即頓教毀相泯心之旨也。
又云。以無我等四相。修一切善。即得阿耨菩提等。亦
頓教義也。
△三證始教示顯性義。
又云。可以三十二相觀如來不者。斯借小乘心外有
法。以探尊者。是該小教義也。尊者領意。即轉破云。不
可以三十二相觀如來者。破相顯性。即借始教之義
<pb n="683"/>
也。然此經者。雖借小始二門之用。攝歸終頓之源。直
指一乘無二法故。
△三釋通妨難。
問。何得不攝歸圓教。答。但屬圓教少分。以不陳之。故
賢首大師。判華嚴為圓教一乘。有二義故。一同教一
乘。二別一乘。同教一乘者。則同頓同終。別教一乘者。
則不可思議。今此經者。即華嚴同教一乘所攝。非別
教一乘攝也。
△三釋十二分。文三。初列名。
言十二分者。一契經．二應頌．三授記．四孤起．五因緣．
六無問自說．七本事．八本生．九方廣．十未曾有．十一
譬喻．十二論議。
△二攝屬所歸。
今此經者。以屬八分所攝。此經既屬修多羅藏。豈非
契經所攝故。尊者因請而說。即因緣所攝故。若以色
見我及一切有為法等偈。即孤起所攝故。歌利王割
截身體。即本事所攝故。如來為發大乘者說。即方廣
所攝故。我從昔來。所得慧眼。未曾得聞如是之經。即
未曾有所攝故。如夢幻泡影等。即譬喻所攝故。賓主
往復問答。即論議所攝故。雖文中過去然燈授記及
五百世作忍辱仙人俱屬本事所攝。非授記及本生
所攝故。至於應頌文義全無。故非所攝。是以十二分
中。惟屬八分之所攝故。
△三總結。
以上第二藏教分攝一科已竟。

金剛般若波羅蜜經懸判疏鈔卷之二

<sarticle>金剛般若波羅蜜經懸判疏鈔卷之三</sarticle>
勅建西天寺武林後學沙門性起述
△三會通餘部三。初標。
第三會通餘部者。
△二釋文。分六。初通括大意。
既委此經。已屬同教一乘。然同教一乘。乃諸經之綱
領。三藏之本源。是以前後一貫。始終無別。應知教雖
分五。率本無殊。從初華嚴。次說阿含。次說方等。次唱
般若。玄宗而為其本。
△二引經證成。文六。初引小乘論明法空。
故阿含論云。無是老死。即法空也。無誰老死。即生空
也。
△二引智論明法空。
又智論云。三藏中。明法空為大空。摩訶衍中。十方空
為大空。皆顯小乘。已有二空。又智論中云。從初得道
乃至涅槃。常說般若。
鈔。從始至終。皆以般若而為其本故。△三引淨名
明法空。
又淨名云。觀身實相。觀佛亦然。
鈔。淨名云。爾時世尊問維摩詰。汝欲見如來。為以
何等觀如來耶。維摩詰言。如自觀身實相。觀佛亦
然。我觀如來。前際不來。後際不去。今則不住。不觀
色．不觀色如。不觀色性。不觀受想行識。不觀識如。
不觀識性等文（斯取文義。指觀五蘊身而即實相真如般若之妙理故）。△四
引本經明法空。
此經云。信心清淨。即生實相等。是般若義故。仁王亦
說佛性。名為般若。
△五引般若明法空。
大品云。欲得聲聞乘。當學般若波羅蜜。欲得緣覺乘。
（當學）般若波羅蜜。欲得菩薩乘。當學般若波羅蜜。是以
三獸度河。各說清淺。分河飲水。自有千差。故爾如來
法隨機便。則教有乘殊。細推根源。惟一法耳。
鈔。大品云。欲得聲聞下。以般若智水而入三乘故。
是故下智得聲聞菩提。中智得緣覺菩提。上智得
無上菩提。是以三獸度河下。一兔．二鹿．三馬。以兔
<pb n="684"/>
過河。云水太深。以鹿過河。云水却好。以馬過河。云
水太淺。故云各說深淺。分河飲水。自有千差者。云
西竺有河名恒河。如此方秦淮河之類。謂各人門
口飲水。清濁不等。味有差殊。斯則二喻。水喻般若。
水性無二。機有深淺。諍惡不同。故爾如來法隨機
便下。合上二喻。法及機宜。云細推根源。唯一法耳
者。言般若性水無二別也。△六引法華明法空。
經云。十方佛土中。惟有一乘法。無二亦無三。除佛方
便說。一乘法者即般若法也。
鈔。引法華一乘實相。而分別說三。今直示本法。無
二亦無三故。若有三說。自隨他意語。方便說也。△
三釋通妨難二。初問難。
問。既惟般若一法。何用初說華嚴。終唱涅槃。
△二釋通答難。分二。初從本起末。
答。華嚴為直示最上大根眾生。其奈中下未授。故于
一佛乘。分別說三。
△二攝末歸本。
循循善誘。引入般若大乘空慧。先所出納。是子所知。
以至法華會上。仍將般若空慧。委付家財。三乘俱稟
授記作佛。法王大寶。自然而至。攝末歸本。流入薩婆
若故。是知法華若無般若之法。將何付耶。
鈔。循循善誘者。即阿含時。廣說天人因果小教。以
循循善誘。引迷流而得入涅槃故。二引入般若大
乘空慧者。即方等會上。以談法相大乘故。三先所
出納。是子所知者。如來將般若空慧法財。命須菩
提．迦葉．富樓那等化諸菩薩故。故曰是子所知。四
以至法華會上。仍將般若空慧委付家財下。雖法
華授記作佛者。以般若法而付囑之。方能流入一
切智故。五是知下結歎云。是知若無般若以心印
心。以法即法者。決不能授記作佛耳。△四示般若
流入諸法。文五。初指般若即法界義。
是以般若之法。在華嚴為一真法界。眾藝修之。令入
般若波羅密門。
鈔。善財先近。徧友一言不示（表法男徧一切處故）。指歸眾藝
童子。唱四十二字陀羅尼門。先阿後茶。表示菩薩。
入四十二位賢聖真菩提路。總依般若波羅密法
門而修之故。△二指般若即實相義。
在諸大乘經為實相般若。
鈔。如來一代時教。皆依實相為本。離此實相外。無
法可酬故。△三指般若即金剛性。
在此經為金剛般若。
鈔。經云。尊者問佛。此經我等云何奉持。佛告須菩
提。是經名為金剛般若波羅蜜。以是名字。汝當奉
持。所以者何。佛說般若波羅蜜。即非般若波羅蜜
等。△四指般若即覺藏義。
在法華為本源覺藏。覺藏者。即般若義也。
鈔。本源者。即真如自性也。覺藏者。即般若智也。是
故起信論云。從本以來。自性滿足。一切功德。所謂
自體有大智慧光明義故。徧照法界義故。真實知
識義故。自性清淨心義故。常樂我淨義故。清凉不
變自在義故。具足如是過於恒沙。不離不斷不異
不思議佛法乃至滿足無所少義。故名為如來。亦
名如來法身。論又問曰。上說真如。其體平等。離一
切相。云何復說體有差別。如是種種功德。答曰。雖
實有此諸功德義。而無差別之相。等同一味。唯一
真如。此義云何。以無分別。離分別相。是故無二。△
五指般若即涅槃性二。初正示名目。
在涅槃為常住妙性。亦般若義也。
△二引經證成。
故世尊將入潛輝云。我以摩訶般若之力。徧觀三界。
諸山大海大地含生。如是三界。根本離性。畢竟寂滅。
同虗空相等。
鈔。大覺世尊將入涅槃時。頓示三摩禪那。三摩鉢
<pb n="685"/>
底。反復三次。出定告眾云。我以摩訶般若之力至
同虗空相等者。以示諸佛如來成道轉法輪入涅
槃等。皆以般若之力。而成就故。若無般若自性。將
何為本耶。△五名別義同。
是知名雖有異。而妙旨無殊。豈非般若而為諸法之
本哉。
△六賢聖同依。
故三賢之所依。十地之所證。十方三世諸佛。皆依般
若。故得阿耨菩提者。以一體同觀無二法故。
鈔。般若既為三世諸佛之母。豈以三賢十地而不
依此法之所修哉。故三賢為解行般若。十地為修
證般若。諸佛為究竟般若。是以從因至果。無非般
若性力而已矣。△三結。
以上第三會餘部文義一科已竟。

金剛般若波羅蜜經懸判疏鈔卷之三

<sarticle>金剛般若波羅蜜經懸判疏鈔卷之四</sarticle>
敕建西天寺武林後學沙門性起述
△四乘所被三。初標。
第四乘所被機者。
△二開列章。文二。初通括大意分五。初生佛均體。
夫以物我無虧。人人本具。是以般若空慧。上至聖人。
下至凡流。均本同源。照體獨立。
鈔。古德云。天地與我同庚。萬物與吾同體。故一切
聖．凡皆以般若空慧而為其本。故曰。均本同源。照
體獨立。以從本以來不變易故。△二迷悟有殊。
迷之者永劫沉淪。悟之者剎那而得。
鈔。迷者即是眾生。悟者即是諸佛。固能達本同源。
了妄即真。奚有生佛之可異哉。△三見聞成種。
奈生迷而不覺。故聞說無生之義。或驚或疑。或信或
不信者。皆成般若之緣種也。何況信受奉持。如說修
行等。自然直至道場。無迂曲故。
△四徵何機得入。
然此經者。既惟一代時教。始終一味。未知被何等機
而能可入。
△五被機列數文。
然法雖一味。機分有十。前五揀非器。後五彰所為。
△二正釋文二。各五。初科。揀五非器文中。一揀無
信非器二。初正揀。
一無信非器。以聞般若空義不解。反生誹謗。
鈔。佛能度一切眾。不能度不信人及無緣人。是以
陳東老母與佛同生。尚不受化。況餘者乎。故曰。無
信非器。不堪領聞般若。設或聞者不生信解。反生
誹謗。法華云。破法不信故。墮於三惡道。我寧不說
法。疾入于涅槃。△二引經證義。
下經云。我若具說者。或有人聞。心即狂亂。狐疑不信。
墮惡道故。
鈔。我若具說下。證成不信之義。△二揀違真非器
二。初正揀。
二。違真非器。依傍此經。以求名利。不淨說法。集邪善
故。
鈔。違真下。心地不朗。單依語言文字。而不求於真
實第一義諦。唯尚希求名聞利養恭敬而說法故。
所以心不淨也。故爾心清淨故。不為利養。乃至沙
彌。以求真實。第一義諦。是佛說也。倘有絲毫為利
說法。是魔說也。故云集邪善故。△二引經證義。
下經云。若心取相。即著我人眾生壽者相故。
△三揀乖實非器二。初正揀。
三。乖實非器。謂如言取文。超情至理。不入心者。
鈔。乖實非器下。乖違真實第一義諦故。所以違實
義者。謂此人專依語言文字。執取見解。墮落筌蹄。
故不能超情量．脫見解。謂于至極玄妙理趣。未得
<pb n="686"/>
入于心故。△二引經論證三。初先引論證。
故論云。隨聲取義。有五種過。
鈔。隨聲取義者。古德云。隨文生解。三世佛冤。離經
一字。即是魔說。有五種過者。一不正解．二退勇猛．
三誑他．四者謗佛．五者輕法。△二引經證義。
下文云。若取法相。即著我人眾生壽者相故。
△三結上三機。
上三凡愚非其器故。
△四狹劣非器二。初揀機。
四狹劣非器。謂一切二乘墮無為坑者。皆不入故。
鈔。狹劣非器下。華嚴經云。如來智慧大藥樹。唯除
二處。不能為作生長利益。所謂一切二乘。墮於無
為廣大深坑。及壞善根非器眾生。溺大邪見貪愛
之水。然亦於彼。曾無厭捨。△二引經證義。
下文云。若樂小法者。著我見人見眾生見壽者見。即
於此經。不能聽受讀誦。為人解說故。
△五守權非器二。初正揀守權。
五守權非器。謂有權教大士。經無量劫。每日三時行
施捨身命故。以及七寶滿大千界。
鈔。法華經中。智積菩薩云。我見釋迦如來于三千
世界。乃至無有如芥子許。非是菩薩捨身命處。斯
則內施無盡。以及七寶下外施不竭。由是內外弘
施無量。所謂檀度之勝無可比也。△二非器假名。
若未聞般若無我之法。或時聞已。不信不解不順不
入者。是等猶為假名諸菩薩故。
鈔。雖廣行施。亦在大士之數。若未有二種善根。是
為假名菩薩。一者未聞般若。由未聞故。云何了知
無我．法也。二者已聞般若。雖聞般若。不信。由不信
故不解。由不解故。不順不入。是為[朦-卄+((並-(前-刖))-一)]修狹劣之輩。
豈超十地五忍之果哉。△後五彰所為中。分五。初
正為機三。初正揀。
一正為。謂一乘頓妙之法。原非下劣機宜可能承受。
鈔。法大機小。不能契合。機大法小。亦不能契合。是
以圓頓機契合圓頓法。而承受之。△二引經證義
三。初為發大心機。
故經云。如來為發大乘者說。為最上乘者說。
△次證由具法器。
又云。如來悉知是人。具大法器。成就無量不可思議
功德。如是人等。荷擔如來阿耨多羅三藐三菩提故。
△三證久種善因。
又云。若有持戒修福者。于此章句能生信心。以此為
實。當知是人已於無量千萬佛所種諸善根。
△三結歎。
良以多生入正定聚。故聽文字般若。即入觀照。生信
了悟真常。苟非廣多供佛具善根者。何能成就者乎。
鈔。一十信未滿。名為未入定聚。于六塵中。心不空
寂。故聞般若妙旨而不解故。專信十善因果。親覲
大乘知識。種諸善根熏習之力。故未入定聚。二者
已入信位。頓發大心。故聞般若之法。一言之下。心
地開通。于六塵境。廓徹清淨。了達自性。本來即佛。
無用外求。名為入正定聚。故聽文字般若。即入觀
照生信。了悟真常。苟非廣多下。由多生佛前。勤修
戒定慧等。具諸善根般若種力。未得心地開悟。今
復重聞。自然於聲色境。觸處圓明。照體獨立耳。△
二兼為。分三。初正揀。
二兼為。謂或有人敬信此法。聽聞受持讀誦。雖未悟
入。而能信向成種。如人食少金剛等。
鈔。問。經得意旨。心領神會。方能信向成種。今既單
信語言文字。奚能信向成種乎。答。雖聞語言文字。
般若信向成種者。即無漏妙法。熏入第八識有漏
心中。或敬．或信．或受持．或讀誦．或供養。皆斯親厚
般若之法力也。由今生有漏心中熏入。至于因圓
果熟。即成無漏之種子也。如人食少金剛等。等者
<pb n="687"/>
等餘文。故普賢大士告如來性啟菩薩云。如人食
少金剛。必竟要穿於身。出在其外。何以故。金剛不
與肉身而同住故。菩薩摩訶薩。亦復如是。若聽聞
諸佛妙法。必竟要穿一切有為身過。到於無為一
切智地。故曰金剛種入如來藏等（云云）。△二引經
證義。
故經云。乃至一念生淨信者。如來悉知悉見等。是諸
眾生得如是無量諸福德故。雖今未解。後必得入。
鈔。淨信有二。一者宿生多修施戒。少聽大乘般若。
今生雖聽唯信大乘。未得深悟。亦名淨信。二者宿
生已信大乘。深解般若。今又重聞。得法眼淨。名為
淨信。今此淨信。簡非久熏。即以凡夫有漏心中。新
熏無漏文句之法。雖未明悟。即熏成文字般若。而
漸成無漏之福德耳。故云。如來悉知悉見得如是
無量諸福德故。所以然者。以無漏福德。即達摩所
云淨智妙圓。體自空寂。如是功德。不向外求。則為
自性中。常光受用之福德。法華經云。佛子住此地。
是則佛受用。常在于其中。經行及坐臥。故云。雖今
未解。後必得入。△三結歎。
當知是人聞熏種子。不可思議。果報亦不可思議。
鈔。唯識論云。種子有三。一聞熏種子。二修習種子。
三果德種子。今此三種種子義中。復有其二。一者
有漏種子。二者無漏種子。夫熏有漏種子。即是人
天十善因果之法。若熏無漏種子。即是文字般若
無漏妙法。是知欲入道者。先得聞熏般若無漏種
子。後得修習及果德種子而成就也。故云。聞熏種
子不可思議。果報亦不可思議矣。又聞熏種子。即
是因不可思議。以熏無漏法故。果報。即果德種子。
以成菩提涅槃常樂我淨諸果德故。即果德不可
思議也。雖不云修習。而聞熏及果德二種種子。義
含在其內。故不云耳。△三引為機二。初正揀。
三引為。謂即前權教。取相菩薩未能入者。故借大權
示現在小乘位者。啟請般若妙門。重重詳究。令破諸
疑。深契無生。豁然頓悟。感傷悲泣。俾令權教大士。自
生慚愧。小乘尚以聞悟。況大乘乎。
△二引經證義。
故下文中尊者涕淚悲泣而白佛言。我從昔來所得
慧眼。未曾得聞如是之經故。
△四權為機二。初正揀。
四權為。即一乘取相凡夫。謂既不聞。況能受持。故諸
菩薩權示聲聞。或在法會。如聾若啞。五百之徒。彰其
絕分。
鈔。即一乘取相凡夫者。即人天小教及聲聞機眾
之類。謂既不聞下。由是取相凡夫可知。總在心外
有法。並不知諸法。從本以來常自寂滅相。故諸菩
薩下。謂諸大士等權示聲聞。影響大化。利濟小乘。
諸群類眾。令彼聲聞回心向大。故法華經中佛讚
富樓那等云。諸比丘諦聽。佛子所行道。善學方便
故。不可得思議。知眾樂小法。而畏於大智。是故諸
菩薩。作聲聞緣覺。以無數方便。化諸眾生類。自說
是聲聞。去佛道甚遠。度脫無量眾。皆悉得成就等。
其文非一。或在法會下。即華嚴會上有富樓那．須
菩提及大迦葉等五百之眾。在佛法座。如聾若啞。
有眼不見。有耳不聞。故曰。五百之徒。彰其絕分。非
實在法會而不聞也。△二引經證義。
或示在道而啟悟者。如須菩提等即斯類故。
鈔。謂須菩提等。本自現住小乘位中。單明偏真生
空之法。未達二空真如妙理。然斯尊者久證無生。
善通佛慧。因見小乘羅漢等未達大乘妙理。故須
菩提等權示聲聞。未解二空。啟請如來般若妙門。
重重詳究。自破諸疑。引令悟入。奇哉。觀彼須菩提
等向我同類。亦是小乘。尚已聞悟。而我等輩。豈無
仰攀。焉不悟入。若如斯者。入大乘位。豈不快哉。故
<pb n="688"/>
古德云。彼既丈夫。我亦爾。何得自生而退怯。誠哉
斯語也。△五遠為三。初正揀。
五遠為。諸凡夫．外道．闡提。悉有佛性。邪知傍見。自稱
教法。或混亂佛宗。法說非法。非法說法。求其利養。雖
今不解。後必得入。
鈔。遠為機者。現遇正法未解。反以錯謬。亦作未來
利益因緣。名為遠為。由種般若力故。謂諸凡夫．外
道．闡提下。西天有九十五種外道。永斷善根。不信
正法。名為外道闡提。疏云。邪知傍見。自稱教法者。
或計冥諦為宗。或想梵天為本。或謂時方微塵虗
空等。而為世間及涅槃本。廣如華嚴玄談中說。或
混亂佛宗下。即此方攻乎異見之類也。或計無為
為宗。或想天主為本。或稱彌勒為因。或說無生老
母。遠在靈山。妄立三乘二乘大乘教法。或說圓明
妙道為本。如斯等種種因緣。混亂佛宗。法說非法。
非法說法。所謂非法說法者。或立虗空斷滅之性。
而作常住無生之法。法說非法者。反以妄剝施等
六度。是為有漏之因。唯以一念無生。即是涅槃本
際。奚得徒勞苦行。反修無益之因。故取諸祖語錄。
極易解者。以作憑據。及取金剛大乘妙典之文。亦
謂自云辟邪顯正。又恐世人未解深語。故拈取佛
典妙句。編作粗陋之言。而令世人種種易解。引入
他宗。又復採取玄門修身鍊氣之法。以為每日自
修工夫。還有種種異說。難以盡舉。更引儒門無極
而太極等語。發明各人本來面目。并引歷代祖師
妙句等語。皆係參詳在內。混亂佛宗。穿作一處。謂
之三教同源。可以廣化迷流。共成正覺。廣如此方
外道。似佛弟子。非佛弟子等。或以無為為宗。及三
乘等教。五部六冊書內等說。又復彼教雖談空理。
的指目前虗空以為無生大道。故爾妄闢施戒等
事。則為無益之行。貶斥小乘羅漢。實非大道。而有
令人獨坐。妄思修學。醍醐灌頂。腦後拔門。眼為明
珠寶。乃至身為現世寶等。是為七寶。在人身中。若
是識得。立地成佛。無施多力。毒哉。真魔說也。夫既
深信因果。求出苦輪。故爾等妄求一念無生。到歸
元處。永無生滅。云何而有令人醍醐灌頂。身中七
寶等說。若如斯者。豈非乃犯自語相違之過。又云
無生。焉得有生。爾既又念生死苦惱。痛恨貪嗔癡
等。而為根本。云何執定。不用出家以修道果。乃至
妻子五欲不礙菩提。既云妻子五欲不礙菩提。云
何專又教人戒殺。永斷葷酒。夫五欲者。是生死之
毒蛇。出五欲者。離煩惱之火宅。若不出家。云何能
裂斷愛網。絕諸五欲。設不出家。共同妻子五欲眷
屬。總然修行得證道果者。無有是處。如非久證無
生。即若龐公．王日休之類者。百中無一二。若我等
果如龐公．日休高士之類。總然塵境修行。亦何有
礙。故文殊飛簡于裴國相云。大士入俗。小士出塵。
苟無此力。故古德云。毫[釐-未+牙]繫念。三塗業因。故須要
永斷淫殺盜妄飲酒食肉之戒。方有出塵消息。如
不然者。若不投禮明師。廣通經論。即若蒸沙作飯。
必無實果。故云。寧之千生不悟。不可一生著邪。然
雖如是。亦能遠作菩提。故曰雖今未解。後必得入。
△二引經證義。
故經云。或有人聞。心即狂亂。不生正解。起斷滅見。或
執邪見。狐疑不解。竟謗毀者。必墮惡道。罪報若竟。一
經於耳。果報緣種。亦不可思議耶。
△三釋通妨難四。初問。
問。既聞妙旨。不解生謗。何得還成果報之不思議耶。
△次答難。
答。先聞妙旨。不解生謗。是以罪報盡而福報生。由此
而增信入者也。
△三引證義。
故法華經中。四眾聞常不輕語。謗墮苦處。罪報得出。
<pb n="689"/>
還遇不輕教化。豈非般若緣種深妙也哉。
△四結歎。
況一切眾生。本具如來智慧德相。感應道交不可思
議。無一眾生而非不可被也。
鈔。華嚴云。如來成正覺時作如是念。奇哉怪哉。一
切眾生皆具如來智慧德相。只因妄想執著。不能
證得。若離妄想。一切智．自然智．無礙智。即得現前。
故曰。無一眾生而不可被也。△三結。
以上第四教所被機一科已竟。
金剛般若波羅蜜經懸判疏鈔卷之四

<sarticle>金剛般若波羅蜜經懸判疏鈔卷之五</sarticle>
勅建西天寺武林後學沙門性起述
△五教禮。文分三。初標舉。
第五教體淺深者。
△二開列章。文五。初結前生後二。初是結前。
已知此經。優劣之機。普皆攝故。
△次生後義。
未知何法。而為教體。
△二通括大意二。初明道非言象。
夫道本忘言。非言象而莫入。法本無說。非名句而奚窮。
△二示法離名相。
是以無言之言。以顯絕言之理。無相之相。以彰離相
之源。
鈔。法華經云。是法不可示。言辭相寂滅。又云。諸法
從本來。常自寂滅相。佛子行道已。來世得作佛。此
總顯無言之言。無相之相。以彰離言離相之源故。
△三標列彰數。
今依遵古所判。略分有十。一音聲語言體。二名句文
身體。三通取四法體。四通攝所詮體。五諸法顯義體。
六攝境唯心體。七會緣入實體。八事理無礙體。九事
事無礙體。十海印炳現體。
△四科揀優劣。
前四通小。後六唯大。又前七通三乘。後三唯一乘。
△五別列名釋二。初合釋前三。又二。初雙標假實。
就前大小乘中。通用四法。一聲．二名．三句．四文。取捨
不同。各有三說。
△二雙釋諸乘三。初先釋小乘三。一簡實非假。
一應作如是說。語言為體。其名句文者。但顯佛教作
用。不能開示佛教自體。
鈔。名詮自性。句詮差別。文者。為名句二種所依。故
名句文等。但顯佛教作用。故說語言聲音。為佛教
體。謂若無其聲。云何能知名句文身。作用差別之
義。故則定聲為體。△二揀假非實。
二云名等為體。謂名句文身。次第行列。次第安布。次
第連合。故聲但依于展轉因故。謂語起名。名能顯義。
定名為體。舉名以攝句文。
△三會通四法。
三者。然俱舍意。情無去取。若取其雙存。即合四法。以
為教體。以上小乘中論。
鈔。情無去取者。謂前論師。以聲為體。後論師。以名
等為體。俱有偏僻。今俱舍論師。以情無去取。亦不
單取其聲。而去其名等。故雙存兩用。即合四法。以
為教體。以上小乘中論者。云結四法。義在小乘。△
次釋大乘假實。文四。初釋雙標意同。
今大乘中三意。亦同前故。
△二攝假從實。
一云。攝假從實。以聲為體。離聲。無別名句等故。
△三攝實從假。
一云。以體從用。名等為體。能詮諸法。謂名詮自性。句
詮差別。文即是字。二所依故。
△四釋假實雙用二。初釋雙用。
三云。聲名句文。合為其體。由前二說。皆有理教。為定
<pb n="690"/>
量故。
鈔。聲。乃名等體。名。乃聲之用。離聲。名等不顯。離名
等。聲要何用。況又體不離用。用不離體。故體用雙
彰。以為教之定量故。△二引教義證成。
深密第四云。不可捨于語言文字。而能宣說。淨名云。
以有聲音語言文字。而作佛事。此經云。聞是章句。乃
至一念生淨信者。既云聞者。非聲豈能知章句乎。
△三雙結定量。
良以因聲故有缺曲。唇喉齒舌。風息為緣。故有名句
語言文字。由斯文字流傳後代。方生意解。生淨信故。
若缺其一。何能成就。是以定量四法。皆為教體。
鈔。良以因聲故有缺曲下。謂佛之教體。由假因緣
而得生故。由是故有語言文字。流傳刊梓竹板。記
存永載。令諸眾生見聞意解。入佛智故。若缺其一
下。謂缺其一法。不能為佛教體。奚得成就者乎。是
以定量四法下。以大小三乘。局定聲名句文。通用
四法而為教體。第二向下七科。次第列釋。故通攝
所詮。仍歸第四名耳。△四攝所詮體。文三。初標。
四。通攝所詮體者。
鈔。由前局定聲名句文四法為教體者。單屬能詮。
非屬所詮義。所云詮者。表也。以表詮佛性妙理。故
聲名句文四法為能詮。以能詮出諸妙義作用。故
諸佛妙義為所詮。所詮真俗二諦。令人心地開悟
作用故。以斯二法。缺一不可也。故若無所詮作用。
能詮文字則無用矣。故第四有通攝所詮文義說
也。△二釋文引證。
瑜伽八十一云。謂契經體。略有二種。一文．二義。文是
所依。義是能依。如是二種總名一切所知境界。此明
文義相成。若不詮義。教文何用。
鈔。瑜伽下。明文義二種。缺一不可。展轉互相依故。
大經云。一即是多多即一。文隨于義義隨文。如是
一切展轉成。此不退人應為說。此明教義相成下。
釋上缺一不可。所以由無所詮妙義。而斯語言文
字則無用矣。△三結前義。
故知通所詮。成契經體。
△五諸法顯義。文二。初釋名。
第五諸法顯義體者。
鈔。前中一文．二義。以為教體。今此諸法顯義體中。
謂觸處成真。得意忘所。廓然無寄。假如不得得意
忘所之旨。而諸文妙義。盡屬知解宗徒。反成障礙。
故知觸處明真而成教體者。方得入法界矣。況一
切眾生機悟不同。或得語言文字義。而省悟者。或
以擊竹聞聲。而省悟者。或以觸身痛癢。而省悟者。
是故楞嚴經中。二十五圓通。及古之聖賢。莫不皆
然也。故第五門有諸法顯義體等說。△二釋文三。
一釋根塵為體。
謂一切諸法。徧于根塵。皆為教體。
鈔。一切諸法者。即六根．六塵．六識。本是全體。大法
界心。是以全體大法界心。所以根根塵塵周徧法
界。觸處成真。照體獨立。而為教體。故清凉云。遇三
毒而三德圓。入一塵而心淨。又華嚴云。知一切法。
即心自性。成就慧身。不由他悟等。其文非一。問。楞
嚴云。此方真教主。清淨在音聞。何得諸法以為教
體。答。非語言文字。未為教體。此名句等者。乃局一
方之境耳。若諸法顯義體者。而通方大用。普攝羣
機。乃為妙也。△二出諸法顯義所以三。初示正義。
故知見色聞聲無非般若。觸心了境本是真如。
鈔。圭峰師云。鏡心本淨。像色原空。由像色本來空
故。所以心本淨也。故靈源禪師見桃花悟道云。三
十年來尋劍客。幾回葉落又抽枝。自從一見桃花
後。始信從前更不疑。故曰。觸心了境。本是真如。以
為教體。△二引諸教證義四。初淨土經證。
極樂國土。水鳥樹林。皆演妙法。
<pb n="691"/>
鈔。引彌陀經證者。有二。一有情說法。二無情說法。
初有情說法者。即極樂國土。眾鳥和鳴。及諸天人
民。羅漢菩薩而說法也。次無情說法者。即微風吹
動諸寶行樹。及寶羅網出微妙音。譬如百千眾樂
同時具足。是諸眾生聞是音者。自然皆生念佛念
法念僧之心等。乃至樓臺殿閣。光明徧照十方。塵
劫無不皆演妙法。斯顯情與無情。同圓種智。△二
引大經證。
華嚴雲臺寶網。共轉法輪。
鈔。華嚴性海。雲臺寶網。同演妙音。毛孔光明。皆能
說法。又云。塵說剎說。熾然說．無間說．三世說．眾生
說等。又偈云。剎說眾生說。三世一切說。故清凉老
人云。花香雲樹。即法界之法門。剎土眾生。本十身
之正體。是故動念無非法界。觸目本是菩提。故淨
名云。或有世界以光明而作佛事。或有世界以飲
食乃至語默動靜而作佛事等。但能得法入心。觸
處逢如。無非皆法輪耳。△三引古德意證。
是以撲落非他。縱橫非物。山河大地全露真常。目擊
道存。吹毛大悟。崖中端坐天帝散花。何用文義。而詮
教體。
鈔。古有一僧。因掮柴薪。路中忽然墮地。作聲有省。
偈云。撲落非他物等語云云。目擊道存者。出莊子
文中。因仲尼終日。久慕溫伯。直至見之。夫子以目
擊瞬視。一言不發。拱手而歸。門人問之曰。夫子終
日欲見。直至今日見之。一言不語者。何也。孔子曰。
彼人者。以目擊而道存。何以語之也。吹毛大悟者。
昔有鳥窠禪師。侍者終日久事。禪師一言不示。侍
者欲辭而去。師問曰。為甚去之。侍者曰。學人立事
多年。和尚一言不示。故往別處再求佛法。師曰。我
這裡濫賤的佛法。汝何不求。者曰。何處。願求指示。
師以身上拈取布毛。一吹。者忽然大悟。即曰。學人
會也。更不別求參學矣。崖中端坐。天帝散花者。一
日須菩提。岩中端坐。即有釋提桓因天主而來散
花。須菩提問曰。散花者誰。主曰。是我。因尊者善說
般若。故來散花。者曰。我乃無說。主曰。我乃無聞。汝
以無說而說。我乃無聞而聞。是故無說無聞。以談
實相。何用文義。而詮教體。△四引本經義證。
應知如來入城示眾。托鉢回歸。祇桓敷座。善現擎拳。
無非直示家珍。何容囑語叮嚀。重宣饒舌者哉。故下
文云。如來者。即諸法如義。
鈔。應知如來下。即是如來行住坐臥。穿衣吃飯。語
默動靜四威儀中。師弟禮節等意。無非尋常日用
之事。豈越人間分外之相。有奇特也。苟能觸處明
如。一卷離言般若宗旨。早已為諸人註破了也。何
必要歸來趺座。囑示叮嚀。重宣饒舌者哉。故孔子
曰。吾無隱乎爾。吾無行。而不與二三子者。又中庸
云。鳶飛戾天。魚躍於淵。言其上下察也。斯則以無
言為言。無示為示。古德所謂任性逍遙。隨緣放曠。
但盡凡心。別無聖解耳。△三結示前義。
是以語默動靜皆說。則見聞覺知靜聽。苟能得法契
神。何必要因言說。乃至八萬四千諸塵勞門。眾生以
此而為疲勞。諸佛以此而作佛事。
鈔。是以下。若語言．若默然．若動若靜．如瞬目揚眉
等。無非皆宣說耳。則見聞下。若見色．若聞聲．若覺
若知．通身六根。無非皆聽聞耳。古德云。若將耳聽
終難會。眼裡聞聲始得如。故曰。苟能得法契神。何
必要因言說耶。斯則總明法非定法。應無所住。而
省其心也。乃至八萬四千下。言眾生本自觸處無
生。蕩然清淨。良以無始無明熏習力故。故舉心即
錯。動念即乖。故淨土懺云。毗盧遮那。遍一切處。其
佛所住。名常寂光。是故當知一切諸法無非佛法。
而我不了。隨無明流。是則于菩提中見不清淨。於
解脫中而起纏縛等。故曰。八萬四千諸塵勞門。眾
<pb n="692"/>
生以此而為疲勞。諸佛以此而作佛事。又淨名云。
諸佛菩提。在六十二見中求。△三總顯實相心法
為詮。
此之一門義通三藏。理徧諸門。祖印相傳者。惟此一
事而已矣。
△六攝境唯心。文二。初釋名義二。初正標釋名。
第六攝境唯心體者。總收前五。並不離識。
鈔。謂前之五體。皆心所變。以心外無法故。如聲是
色。即二所現影。況聲上缺曲。假立名句文身色法。
是以聲色二法。能詮之體及所詮之義。并諸法顯
義等。離心外無體可得。△二略引唯識義證。
一切所有。唯心現故。
鈔。一切所有下。引唯識義證。以遮外境。識表內心。
離識之外。更無別法。彼引多教義證。成立唯識義
旨。所以證者。以不籠統真如。顢頇佛性。故啟信論
云。依一心法。有二種門。一心真如門。二心生滅門。
然此二門。皆各總攝一切法。以此二門不相離故。
梵行品云。知一切法。即心自性。故唯心現。△二釋
文二。初立數。
然有四門。
△二釋義。分四。初釋唯本無影。
一唯本無影。謂即小乘。不知惟識故。
鈔。惟本無影者。謂只知有聲名句文。四法本質。不
知聲色如像故。若知聲色如影像者。以心外無法。
像色原空。即了惟識故。△二亦本亦影三。初正明
本影。
二亦本亦影。謂大乘初教。佛自宣說。若文若義。皆是
如來。妙觀察智。淨識所現。名本質教。
鈔。若謂如來實有說法。故名本質。因位說聽。由於
意識。故果位中亦惟意識。故云。妙觀察智相應淨
識。以果位中智強識劣。故說此識與智相應。此智
能於大眾會中。雨大法雨。故能說法智所依王。即
是第六。故云淨識之所顯現。而言淨者。純無漏故。
唯識疏云。既云無漏心現。即真無漏。文義為體。是
故世尊實有說法。言不說者。是密意說。△二引證
二。初佛地論證二。初機感文義自生。
佛地論云。有義聞者。善根本願。增上緣力。如來識上。
文義相生。此文義相。是佛利他善根所起。名為佛說。
鈔。眾生今生。有義聞者。亦係眾生往昔修習善根。
發愿親覲諸佛菩薩。及大善知識念。故得今世增
上緣力。得覲於佛。由是如來識上。文義相生。此文
義相是佛利他善根所說名為佛說者。法華經中
云。舍利弗當知。我本立誓愿。欲令一切眾。如我等
無異。是佛利他善根。同行起也。今如來淨識上。文
義相生。契機而說者。是滿佛果德中愿也。△二文
義生佛自現。
若聞者。識上所變文義。名為影相。此文義相。雖親依
眾生。自善根力起。而就強緣。名為是佛說者。展轉增
上緣力。生佛二識。自然頓現。
鈔。若聞者下。單指眾生分上。第六意識中所變文
義。名為影相。非心外有法故。此文義相雖親依下。
指佛自分中力也。謂雖是眾生善根熏習之力。到
底而就佛強緣。自誓願力而宣演之。名佛說者。展
轉增上緣力。生佛二識自然頓現者。由眾生昔自
善力及佛本自願力。故感二互相應。如鏡互照。煥
然齊現。無前後際故。△二指本經義證二。初機感
生。
是知善現啟請。佛宣章句。皆由尊者及諸法會眾善
根力。始聞般若。文義影相。自識方現。
△次佛自願力應。
如來昔誓願力。熏習淨識。而宣演之。
鈔。法華經云。如我昔所願。今者已滿足。化一切眾
生。皆令入佛道等。其文非一。△三結彰本影互現。
<pb n="693"/>
彼此無非增上緣力。皆繫唯識現故。文義相生。是為
亦本亦影耳。
△三唯影無本三。初正釋無本義。
三唯影無本。謂大乘實教。離眾生心。佛果無有聲色
功德。唯有如如及如如智獨存。大智大悲增上緣力。
令彼所化根熟眾生。心中見佛說法。是故聖教。唯是
眾生心中影相。
△二引經證義二。
大經云。諸佛無有法。佛于何有說。但隨其自心。謂說
法如是。此經云。莫謂如來有所說法。即為謗佛。又云。
若以聲色見聞于我。是人行邪道。不能見如來等。
鈔。初引華嚴證離眾生心。佛果無有聲色功德。唯
有如如智等獨存。次引本經證。非但離眾生心而
佛無有聲色功德。然佛證自受用際中。亦本來無
有聲色。故誡之曰。莫謂如來有所說法。即為謗佛。
以是法不可示。言辭相寂滅。故下偈重又誡之曰。
若以聲色聞我者。是人乃墮有為坑中。落邪見故。
以心外有法不能見如來法身也。無非眾生機感
有見。而實如來無所見也。△三結歎唯影無本。
是以離眾生心。佛本無聲色可得。但隨眾生往昔自
善根力。心中見佛聲色者。俱影相耳。
△四非本非影。三初正釋。
四非本非影。如頓教說。一切法界本無聲色影相。言
亡絕慮。性本離故。
鈔。疏引頓教。義明非本非影。一切法界本無聲色
影相等者。起信論云。以一切法。唯同如故。當知一
切法不可說．不可念．不可立。是故此法從本以來。
離言說相．離名字相．離心緣相。畢竟平等。無有變
異。不可破壞。唯是一心。故曰。言亡絕慮。性本離故。
△二引本經證義。
故下文云。應離一切相。是阿耨菩提。故云非本非影。
△三指略在廣。
龍樹等宗。多立此義。
鈔。龍樹等宗下。等宗者。等餘宗故。謂龍樹依智度
論。總判離相以為宗要。故此經破相顯性。為此經
之要義。故下文云。離一切相即名諸佛等。又此四
門。前是小教。以不了名等。四法聲色。是影像故。二
是始教。故雖知是。而未脫盡聲色意解。還存法相
見故。三是終教。以一聲色無本唯影故。四頓教。由
離言絕待。不可以智知。不可以識識。是故言語道
斷。心行處滅。故非本非影耳。△七會緣入實三。初
釋名義。
第七會緣入實者。前來六門。同入一實故。
鈔。夫唯心頓現一切法者。緣會而生。緣謝而滅。前
來六門。同契真如實際法故。法華云。唯此一事實。
餘二則非真。又云。無量眾所尊。為說實相印等。△
二列數標名。
亦有二義。一以本收末。二會相顯性。
△三釋。文二。初以本收末。又二。初正釋。
前中。以聖教從真如流。故不異於真。攝論云。此真如
所流教法。最為勝故。此經破相顯性。惟示真如。金剛
般若所流分教。最勝殊妙。超餘法故。
△次引證本經如義。
下文云。云何為人演說。不取於相。如如不動等。斯即
以本收末。一一文字。攝歸如故。
△二會相顯性二。初正釋。
二會相顯性者。謂差別十二分教。從緣無性。即本真
如。故虗相本盡。真性本現。
鈔。如來言說皆順於如。故金剛三昧經云。如我說
者義語非文。眾生說者文語非義。仁王二諦品云。
大王。法輪者。法本如。應頌如。乃至論義如等。此經
明教即是如。不說如皆是教。若取諸法顯義。皆為
教體。一切法皆本如也。則無如非教。故云。虗相本
<pb n="694"/>
盡。真性本現。△二引證。
下文云。如來所說一切法。即非一切法。解曰。既所說
教從緣無性。即非一切法也。
△四結諸法如義。
斯乃從緣入實。會相顯性。即諸法如義。而為教體。
鈔。法華云。諸佛兩足尊。知法常無性。佛種從緣起。
是故說一乘。斯則總以諸法如如之義。而為教體。
△八事理無碍體。分三。初列名。
第八事理無碍者。
鈔。由前因緣生滅之法。從緣成立。各無自性。眾生
不了。由遍計性。執取我法。以為實有。若除遍計。依
他無性即圓成故。故前有會緣入實義。所謂諸法
從本來。常自寂滅相。四相同時。體性即滅。唯一真
如。無二法故。今此門中。以真如玅理。不礙隨緣。成
立一切法故。即理不礙事義。而一切法。又不礙凝
然真如。一味平等。即事不礙理義。如水成波。波即
水故。由事不礙理。理不碍事。為之事理無碍法界。
而為教之體故。△二釋。文三。初理不礙事義。
謂一切教法舉體真如。即不礙十二分教。事相燦然。
故云。如來說一切法。即非一切法。是故名一切法。
鈔。以真如體。雖非生滅。而隨緣自性。成立一切法
故。法華云。是法住法位。世間相常住。於道場知已。
導師方便說。即舉體真如。不礙十二分教。事相燦
然。若有礙者。焉能說之。又云。於一佛乘。分別說三。
一佛乘者。即真如義也。分別說三者。由真如故。成
立一切法也。是故諸大乘經。總依真如實相而為
根本。又云。一切賢聖皆以無為法而有差別。故云。
如來說一切法下。引經證成可知。△二事不礙理
義。
雖真如舉體為一切。不礙一味平等。故云如來說一
切相。即非一切相。
鈔。由真如法體。雖是隨緣一切法等。而一切法等
相又不礙真如平等一味。故法華云。諸法從本來。
常自寂滅。依他無性。即圓成故。△三雙證二義無
礙。
又云。是法平等無有高下。是名阿耨菩提。解曰。無高
下者。性相融鎔真俗一貫。是為一味平等。無高下故。
鈔。起信論云。一心中有二門。一生滅門。二不生滅
門。以此二門不相離故。又云。心真如者。即是法界
大總相法門體。所謂心性不生不滅。一切諸法。惟
依妄念而有差別。若離心念。則無一切境界之相。
乃至云畢竟平等。無有變異。不可破壞。唯是一心。
故名真如。故曰。性相圓融。真俗一貫。乃為一味平
等。無二法故。△九事事無礙義三。初釋名。
第九事事無礙體者。謂前八門俱收此經。以為教體。
雖後二門。未收此經。其少分義。亦兼攝耳。
鈔。釋名來意可知。更不繁釋。△二釋文二。初正釋。
何則。夫談真則違俗。舉俗則違真。今既真俗圓融。事
理無礙義。故亦有事事無礙體也。
鈔。談真。則真顯俗隱。而違之也。談俗。則俗顯真隱。
而違之也。今既真俗下。謂由真非俗外而俗不違
也。俗非真外而真不違也。是故即俗而真。即真而
俗。用不離體。體不離用也。故大經云。菩薩以有為
界。而不滅壞無為之體。以無為體。而不滅壞有為
之相。又無為體即有為故。一即一切。以有為相。即
無為故。一切即一。一即一切。一切即一。故即事事
無礙體也。△二引證二。初引大疏義證。
清凉云。理隨事變。則一多緣起之無邊。事得理融。則
千差涉入而無礙。今夫一般若法。理貫十門。義通三
藏。八萬行門。百界千如。以一貫之。豈非一法即多法。
多法即一法。
△二引心經義證。
是故心經。以般若空義。貫通五蘊六入十二處十八
<pb n="695"/>
界。世出世間。聲聞法．緣覺法．菩薩法．乃至涅槃三世
諸佛。皆依般若法故。而證阿耨菩提。若百川歸海。普
同一味。雖以一滴。逈異百川。以一味義。具多味故。
鈔。大疏云。一切諸法真心所現。如大海水。舉體成
波。以一切法。無非一心。故大小等。隨心迴轉。即入
無礙。△十海印炳現體。文三。初釋名。
十海印炳現體者。
鈔。華嚴大疏云。譬如大海。普印四天下一切森羅
萬象無不炳現。如來海印定光三昧亦復如是。而
能普印一切色身三昧。故下偈云。或現童男童女
身。天龍及以阿修羅。乃至摩睺羅伽等。海印三昧
威神力等。即以海印炳現。而為教體也。△三釋文
三。初正釋。
如前差別無盡妙義。皆是如來海印定中同時炳現。
雖此經義未曾唱明。然默契心源。海印定光亦含此
義。是知舍衛托鉢。洗足跏趺。一動一靜。一語一默。皆
如來性識浪渟。湛如巨海。月落澄潭。本非來去。
△二引證。
故經云。如來。若來若坐若臥。是人不解我所說義。何
以故。如來者。無所從來。亦無所去。故名如來。
△三結嘆。
是知二門。義屬兼通。未若華嚴愽唱。帝網重重。無盡
無盡。故慎勿局定。以說無耳。
△三總結十義。
以上第五教體淺深一科已竟。

金剛般若波羅蜜經懸判疏鈔卷之五

<sarticle>金剛般若波羅蜜經懸判疏鈔卷之六</sarticle>
勅建西天寺武林後學沙門性起述
△六宗趣通局。文三。初標列。
第六宗趣通局者。夫語之所尚曰宗。宗之所歸曰趣。
鈔。宗者。崇也。故云所尚。亦云尊也。尊者。主也。宗歸
曰趣。趣者趨也。以吾人之所趨向故。清凉云。亡軀
得其死所。竭思有其所歸。故曰。不論是何等法門。
乃我之所崇。即我之所尊。而為歸向趣故。故佛一
代時教。總以因緣為宗趣耳。故舍利弗習外道時。
路遇馬勝比邱。問曰。汝師以何為宗。答曰。以因緣
為宗。又復問之。尊者即答偈曰。諸法從緣生。諸法
從緣滅。我佛大沙門。常作如是說。又中論云。空假
中三觀。總以因緣而為宗。主趣向義故。故論云。因
緣所生法。我說即是空。亦名為假名。亦名中道義。
即以因緣為宗。以空假中三觀為趣。所謂一空一
切空。一假一切假。一中一切中故。△二開列章。文
四。初標列名教。
先明其通。後明其別。
△二轉釋名義。分十。一我法俱有宗二。初列名。
第一我法俱有宗。謂犢子等部。或少一分。
鈔。夫論一代聖教。不出十宗。大意其中前四。俱屬
小乘。次五六二宗。通大小乘。後四宗。惟一乘。又前
六宗。通十八部。并上座部。及大眾部。今初。上座部
中。如來涅槃三百年後。轉名說一切有部。又三百
年後。從一切有部流出犢子部。次又三百年後。從
犢子部。流出四部。一名法上部．二名賢胄部．三名
正量部．四密林山部。後次第三百年後。還從一切
有部。流出化地部。又一百年後。從化地部出二部。
一名本末經部。一名法藏部。次又三百年後。出飲
光部。次又四年後。出雪山部。今上座部。轉名說一
切有部為本。分二類各五為末。本末合成十一部。
因上座部。轉名一切有部。流出十部。皆從如來滅
度。一千四百零四年中。而流出故。○二大眾部中
分八部。次如來二百年出第一名一說部。次又二
百年出第二名說出世部。次又二百年後第三名
<pb n="696"/>
鷄胤部。四名多聞部。五說假部。六名多山部。七名
西山部。八名北山部。又大眾部為本。八部為末。是
為兩次本末。合成名義。為二十部。今我清凉祖意。
將本末十八部及二部中義旨。判分六宗。屬大小
乘故。故文殊大士問經云。十八及本二。皆從大乘
出。無是亦無非。我說未來起。故佛住世時。文殊即
記當來之事。疏或少一分者。謂犢子部等五部。俱
計我法而立宗故。向下第二科中詳釋。今云等者。
等取根本經部。不等取末經部。根本經部者。原從
說一切有部流出。又從化地部中。一百年後流出
末經部。又將根本經部并末經部合成一部。名本
末經部。故單等取本經部義。即本末經部中一半
耳。故疏云或少一分。△二立我法俱有宗所以三。
初正彼計立二。初立三聚。
彼立三聚。一有為。二無為。三非二聚。非二即我。
鈔。一有為聚。二無為聚。三非有為非無為聚。大意
掃除二邊。非有非無處。計立為我。△次立五法藏。
又立五法藏。謂三世（過去現在未來）為三。無為為四。第五不
可說藏我在其中。以不可說有為及無為故。是為三
聚五法藏者。
鈔。初標．次釋．後結。謂有．無二為徧三世故。又此有．
無二為。在三世中不可得故。彼宗以不可得中。計
立為我。△二立我所以。
大意為雙遣有為及無為。故云不可說等。離二邊故。
立為我意。
鈔。大意下立我所以。因雙遣有．無。離二邊故不可
說也。以不可說中而有我意。△三出彼宗過。
然此一部。諸部論師共推不受。呼為附佛法外道。所
計雖殊。皆立我故。
鈔。然此一部下破也。謂西天九十五種十一師等。
因計有我。故成外道。而佛法中。佛說一代聖教皆
破有我。故計立我者。是生死根本。云何今佛法中
而立我者。豈非是附佛法中之外道乎。疏所計雖
殊。皆立我故者。正出彼過意。皆徧犢子等五部義
故。△二。法有我無宗二。初出部名。
二法有我無宗。謂薩多部等。
鈔。薩多婆等者。即說一切有部。二雪山部。即是上
座本部宗輪出。論中義。又多同說一切有部。故亦
等取上座部也。三多聞部宗輪出。其中餘義。多同
一切有部。並不立我計法實有。故是三全部而言
等者。等取化地部。末計少分耳。△二立法有我無
宗。所以三。初正彼立宗。
彼立諸法不離色心。或立三世無為。或分五類。皆無
有我。以無我故。異外道計。
鈔。彼立諸法。即五蘊六入十二處十八界等。不離
色心二法。於色心等法。各各推求誰為我者。誰為
主者。即忽然而得生空觀也。及無為自性尚不可
得。何處而立我者。故云實無有法也。或立三世無
為者。即化地中少分義。云過去未來。並皆實有。亦
有中一切法。所知所識。各無自性。故名一切法無
我。疎或分五類。即上三世及無為法不可說藏。前
立有我。今不計我。了無我故。故疏云。以無我故。異
外道計。所以勝前宗部。不立我也。△二出無我除
過二。初立因緣正破。
又於有為之中。立正因緣。以破外道邪因及無因故。
鈔。於有為中立正因緣者。佛於大小乘教。不離因
緣。言因緣者。即一切有為色心等法也。故圭峯大
師云。夫因緣者有二。一內．二外。外因緣者。謂水土
人時。而芽得生。泥團輪繩水火陶師。而器得成。內
因緣者。外由內變。本末相収。為一緣起。故佛教從
淺至深說一切法。不出因緣二字。然有四重。一因
緣故。故生死成壞。涅槃云。我觀諸行無常。云何知
耶。以因緣故。二因緣故即空。謂不自生（若自生者。種子不因
<pb n="697"/>
他力而成故）。不他生（若他生者。何待種子而生）。不共生（若共生者。即自他多果過
之生）。不無因生（若無因。云何成立一切果也）。三因緣故即假。如鏡
像水月之流。緣會不得不現。四因緣故即中。若言
不從因緣生。即是定有定無。墮斷．常見。故中論云。
因緣所生法。我說即是空。亦名為假名。亦名中道
義。是以立正因緣。以破外道。邪因無因。所謂自然
為因。能生萬物。即是邪因。謂此五糓不因他力而
成就故。又人不修而自成故。所謂無因者。即謂萬
物自然初生。如[鴳-女+隹]之白。如烏之黑。即是無因。故妄
計虗空微塵性等。而以無因為生。無因為果。若計
自然及無因生。乃成大過。豈人不教。而自善也。△
次計邪無二因為本。
然西域九十五種外道。或是邪因。或是無因等。而為
世間及涅槃體。
鈔。西域九十五種不出十一論師。所云外道者。心
遊道外。以不了自性妄計自然無因。而為世出世
間本。故名外道。今出其名。令學者不可不知。○一
數論師。計冥初生（即二十五諦法數。從冥諦而生。名數論師。如華嚴玄談中說）。
○二衛世師。計六句和合（六句者。一實．二德．三業．四大有．五同異．六和合。
為六句義耳）。○三塗師。計自在天生萬物。○四圍陀
師。計那羅延天生四姓。○五茶論師。計本際生。○
六時敬師。計物從時生。○七方論師。計方生人。人
生天地。○八路伽師。計色心二法皆極微作。○九
目力師。計虗空為萬物因。○十宿作論師。計苦樂
隨業生。○十一兼因師。計自在天生。△三引疏正
破。
清凉云。以不知三界由吾自心。從癡有愛。流轉無窮。
迷正因緣。故異計紛然。安知因緣。性空妙有。中百等
論。亦廣破之。
鈔。以不知三界下。引清凉大疏。破無因及邪因故。
謂不知欲界．色界及無色界。皆從自心中。流出動
業（即欲界有漏善惡而成就故也）。不動業（即修有漏禪定而成就不動業）。現行熏
入第八識心中。成種為因。而招當報有漏三界。欲
界色界無色界異熱之果。故唯識頌云。無始時來
界。一切法等依。由此有諸趣。及涅槃證得。解曰。界
者因也。謂無始時來。一類相續種子。而生現行。成
一切法等。由此而有三善三惡趣道。異熱果故及
修戒定慧等。而證得涅槃。世出世間果也。豈同外
道。或以邪因及無因等。迷正因緣異計紛然者乎。
故云不知云云耳。△三結破。
是知佛法之淺淺。已破外道之深深。
鈔。小乘論中。立生滅因緣之旨。尚以破之。況終頓
圓。三教之旨。而不破哉。△三法無來去宗二。初出
部名。
三法無來去宗。謂大眾部等。
鈔。出部名者。一大眾部．三鷄胤部．四制多山部．五
西山部．六北山部．七法藏部．八飲光部。今云大眾
部等者。等下六部半義故。所云半者。又等取化地
部中。一少分耳。△二立彼宗義所以。
說有現在及無為耳。其過未之法。體用俱無。
△四現通假實宗二。初出部名。
四現通假實宗。謂說假部等。
鈔。一全分。一少分。一全即說假部。一少分即末經
部。其成實論師。先是數論弟子。以所造為能造。後
出家時入佛法中。即經部攝故。△二立彼宗意。
謂就前現在之中法。在蘊為實。在界為假。其成實論
經師。即斯類故。
鈔。現在法者。即真俗二諦。不離假實。蘊門明義是
實。實者積聚故。界處門者明義是假。假者體假積
聚故。其成實論者。即少分末經部義。△五俗妄真
實宗二。初出部名。
五俗妄真實宗。即出世部等。
△次立彼宗意。
<pb n="698"/>
謂世俗是假。以虗妄故。出世是真。非虗妄故。
△六諸法但名宗二。初出部名。
六諸法但名宗。謂一說部等。
△次立彼宗意。
云一切我法。但有假名。無有實體故。
鈔。中論云。若有世間。即有出世間。既無世間。何用
出世間等。故出世間。亦假名耳。無實體故。以上六
宗通大小乘故。△七三性空有宗。
七三性空有宗。謂徧計是空。依他圓成是有。
鈔。三性空有下。徧計虗妄。是空觀。依他是假觀。圓
成是中觀。又遍計情有理無。依他。相有性無。圓成。
理有情無。又徧計純相。圓成純性。斯即法相宗義。
若約法性宗義。了妄即真。以相即性故。△八真空
絕相宗。
八真空絕相宗。謂心境兩忘。直顯體故。
鈔。法無相想。思則亂生。故不隨智見。離心境故。坐
斷有無。超現量故。觸處逢真。照體獨立故。△九空
有無礙宗。
九空有無礙宗。謂互融雙絕而不礙兩存。真如隨緣。
具恒沙德故。
鈔。九空有無礙宗下。立雙遮雙照方成德性宗義。
互融者。謂有即是即空之有。空即是即有之空。語
空。必攝於有。語有。必攝於空。故曰互融。言雙絕者。
有即空。故有絕。空即有。故空絕。言不礙兩存者。不
壞空有相。故有即空而不泯。空即有而不忘。真如
隨緣具恒沙德者。由有不礙於空。空不礙於有。空
有無礙。離即離非。雙照雙遮。是為真俗圓融。性相
如如。不二而二。二而不二。名不可思議德也。故香
林大祖和尚云。一色無邊際。紅蓮到處開。分明離
取捨。那更有安排。端的無餘事。香風時送來。又溈
山師云。聞聲見色。盖是尋常。這邊那邊。應用不缺。
即空有無礙圓宗之旨耳。△十圓融具德宗。
十圓融具德宗。謂事事無礙。主伴具足無盡。無盡自
在故。以後後之旨深於前前故。
鈔。圓融具德者。謂一為無量。無量為一。一地即攝
一切諸地功德。此有四句。一一即一切。二一切即
一。三一即一。四一切即一切。又則一句中。容有四
句義旨。如一切諸地。如是乃至無量。依正凡聖心
境法門。莫不皆然耳。故名圓融具德。自在宗義。△
三料揀。
前四唯小乘。五六通大小。後四唯大。七即法相宗。八
即無相宗。後二宗即法性宗。又七即始教。八即頓教。
九即終教。十即是圓教。
△四攝其所歸二。初攝屬諸宗二。初有該無屬。
今此經者。謂前六宗。但有所該。無其所屬。即如破相
顯性。破相即妄。顯性即真。一切法等。但有假名。即該
前故。
鈔。經云。佛問須菩提云。可以三十二相見如來否。
不也。世尊。不可以三十二相得見如來等文。非一。
斯諸文義。皆以一切法等。但有假名。破相顯性。故
該前六宗文旨。△二正屬所該四。初屬法相宗。
又此經除徧計性。我法二執。依他不有。圓成不無。即
含法相宗義。
鈔。經云。凡所有相。皆是虗妄。即掃徧計性也。又云。
若見諸相非相。即依他性也。即見如來等。即圓成
實性也。其文非一故。△二屬法性宗。
又示三性（徧計．依他．圓成三性）三無性等。即色即空。即空即色。
故云。是法平等。無有高下。是名阿耨菩提。即終教宗。
如法華經中。平等大慧教菩薩法故。
△三屬頓教宗。
又即俗非真。即真非俗。非真非俗。離性離相。言語道
斷。心行處滅。乃至無有少法可得。是名阿耨菩提。即
頓教宗義。
<pb n="699"/>
鈔。即俗非真者。真不可得故。即真非俗者。俗不可
得故。是故真俗皆不可得。則廓然無寄。一念不生。
即名為佛。是故不說法相。惟辨真性等。即頓教中
義耳。△四攝屬圓宗。
後十圓融具德宗者。雖未全攝。亦少分攝故。如前第
五教體淺深中辨。恐煩不引。
△二本宗四。初二師所立。
若依圭峰大師所判者。以文字般若為宗。以觀照實
相為趣。或以無住為宗。以斷疑生信為趣。
鈔。前是圭峰師立。後宗泐大師立。△二和會二宗。
評曰。以無住為宗。即前圭峯義故。謂住而不住。即實
相般若。妙體常寂故。不住而住。即文字觀照般若。不
彰而自彰故。
△三自評恐謬。
以予之意。以破相顯性為宗。以觀照實相為趣。文中
有段段非相遮義。故云破相。又云即見如來等。是顯
性義。又應作如是觀。不取于相。如如不動。如來者。即
諸法如義。是觀照實相。而為其趣也。
△四證後師不謬前旨。
今三宗評論無住之宗亦為正義。經云。以應無所住
而生其心。乃諸經之綱領。三藏之本源。故六祖聞之。
豁然大悟。諸佛心印。菩薩依止。是以一即三。三即一
者。無二法故。
△三總結。
以上第六宗趣通局一科已竟。

金剛般若波羅蜜經懸判疏鈔卷之六

<sarticle>金剛般若波羅蜜經懸判疏鈔卷之七</sarticle>
勅建西天寺武林後學沙門性起述
△七處會傳譯三。初標。
第七處會傳譯者。
△二釋。文二。初明佛說二。初中又三。初標處會。
初總明佛說者。大部六百卷文。四處十六會。
△二詳處會。
王舍城鷲峰山七會。山中三會。山頂四會。二給孤獨
園七會。三他化自在天摩尼寶藏殿一會。四王舍城
白鷺池邊一會。
△三指本經處會。
此經則給孤獨處第九會。乃第五百七十七卷之本。
鈔。以上明佛說已竟。△次明傳譯何時二。初指諸
佛傳譯。
後別明傳譯此經卷者。時主前後六譯。一後秦羅什。
鈔。鳩摩羅什者。梵語。此云童壽。祖印度人文以聰
敏見稱。母是龜茲王妹。母孕什時。增益慧辨。七歲
出家。日誦千偈義旨。通至九歲。與外道論義。辨挫
邪風。咸皆愧伏。年十二歲。有羅漢奇之。謂母曰。常
守護之。若年三十五歲。不破戒律。當大興佛法。度
無數人。師又習五明論。四韋䭾典。陰陽星算。必窮
其妙。後轉習大乘。數破外道。遠近諸國。咸謂神異。
母生什後。亦即出家。聰拔眾尼。得第三果。什既受
具。母謂什曰。方等深教。應闡秦都。於汝無益。何如。
什曰。菩薩之行。利物亡軀。大化必行。鑪鑊無恨。母
即告曰。汝立誓宏。吾不與止。什自是已後。廣習大
乘。必洞其奧。西域諸王請什講說。必長跪座側。命
什蹹登。苻堅建元九年。太史奏云。有德星現於外
國。當有大德智人。入輔中國。堅曰。朕聞西域有羅
什。襄陽有道安。將非此耶。後遣呂光統領七萬雄
兵。西伐龜茲。王不能捨。什曰。為我一人。傷害眾多。
吾不能忍。王只得含淚而送。什雖同呂光進國。呂
見師幼少。生慢。因什善卜數類應。呂又用之。呂立
創西凉為主。亦請什留。至姚秦宏始三年。興滅西
呂。方入長安。秦主興加厚禮之敬。入西明閣及逍
<pb n="700"/>
遙園。別舘安置數僧。[((素-糸)*力)/石]等八百沙門。諮受什旨。又
于草堂寺。共三千僧眾。手執舊經本而參定之。莫
不精究洞明深旨。時有僧叡覲什。故什所譯經。叡
並參正。
二後魏菩提流支。
鈔。此云覺希。北印度人。徧通三藏。妙入總持。志在
宏法。廣流視聽。魏宣武帝。洛陽翻譯。此經在內。
三陳朝真諦。
鈔。梵語波羅末陀。此云真諦。西印度優禪尼國人。
景行澄明。器宇清寧。藝術異解。編素諳練。梁武泰
清。於寶雲殿。屬侯景紛紀。乃適豫章。始興南康等。
雖復恓惶。譚叢無輟。即汎泊西歸。業風賦命。飄還
康州。住制止寺。翻譯訖。陳恭建譯五十部。今經亦
在其數。
四陳朝達摩笈多。
鈔。隋言法密。南賢豆國人。開皇十年來屆見文帝。
請入京寺。義理允正。稱經微旨。然而慈恕立身。恭
和成性。心非道外。行在說前。戒地夷而淨。定水幽
而潔。經洞字原。論探聲意。至煬帝定鼎東都。置翻
譯館。而有金剛文義在耳。
五唐初玄弉。
鈔。師是河南洛陽人。俗姓陳氏。頴川仲弓之後。出
家徧探諸藏。皆有錯悞。常慨教缺傳匠。理翳譯人。
遂使如意之寶不全。雪山之偈猶半。於是裸足涉
履險若平夷。既戾梵境。等諮無倦。五明四含之典。
三十二之筌。盡搜其微。究其妙法。師討經論一十
七周。遊覽百有餘國。貞觀十九年回歸上京。勅宏
福寺翻譯。已上多出靜邁法師譯經圖記。
六大周義淨。
未曾詳出。另閱別章。
已上六人皆三藏。
鈔。三藏表德。法師舉名。由德而顯。故彰其名。所以
莊生云。名者寔之賓。德者名之主。若無其德。苟有
其名。故夫為人師者。不可以無德而虗當其名。若
虗當者。則損其福耳。況未通經旨者乎。今云三藏
者。即通習經律論三藏。達無相法。住於佛住。兼修
自利利他。而為三乘人則。以法為師也。即前之六
師耳。又六師各有其諱。而為之別。三藏等四字。而
為之通。是為通別德而彰顯也。△二指本經傳譯
釋主二。初傳譯主。
今所傳者。即羅什宏始四年。於長安草堂寺所譯。
△二釋論主。文二。初補主傳釋。
天竺有無著大士入光定。上昇兜率。親見彌勒。稟受
八十行偈。
鈔。梵語彌勒。此云慈氏。以多生劫來。恒修慈行。而
得慈心三昧之定。故云慈氏。佛世時。降生西天婆
羅門種。輔揚大化。影彰佛會。現為釋迦法王之子。
處補當來之記。已入賢劫千佛中。第五尊龍華教
主。度無量眾。廣如下生經說。今現在兜率天宮內
院。教化諸天及菩薩眾。因無著大士欲習大乘真
理。未諳深求的旨。悲嘆本師涅槃。心意思惟。幸喜
彌勒補處大師。而在天宮。即入日光定力。上昇見
彌勒大士。親傳八十行偈。金口解釋。通卷要旨。可
知此經乃佛心印耳。△二論主轉授。
又將此偈轉授世親。世親又將偈作長行解。釋成三
卷。論約斷疑執以釋。無著又造兩卷之論。約行位以
釋。
鈔。世親．無着。本係親仲。因世親專習小乘。無著專
習大乘。無著未證果時。習學大乘。根鈍未悟。欲尋
短見。因有他方羅漢。而化度之。雖入小乘果證。心
本大乘之種。還求大乘二空真知。因見彌勒後。方
悟入。無著因見親弟不好大乘。專習小者。毀剝大
乘。故無著見弟來見。告云。吾之病也。為爾所害。爾
<pb n="701"/>
專讚小乘。毀說大乘。必墮苦處。是吾憂也。今吾所
未閱之大乘餘典。吾未觀者。爾代吾閱。親即生大
慚愧。速閱華嚴大乘等教。又觀彌勒金剛偈頌畢。
即向兄求懺曰。可將利劍割吾舌根。吾不欲命矣。
兄即止曰。汝不可為也。如人從地跌倒。還從地起。
先言毀說大乘之錯。今可將舌根轉讚大乘。即懺
過愆。而復其功也。故世親依斯妙偈。裂成二十七
段疑文。窮幽妙旨。無不明矣。無著謂此經發揮諸
地位中。真如意旨。故約十八行位而釋之也。△二
結歎釋論二主。
是知古今解釋者。若不遵無著．世親二大士者。俱是
傍求異解。未合聖意耳。
鈔。決不可易古就今。總然玄妙。無非後撰之己見
耳。故云未合聖意也。△三結。
以上處會傳譯一科已竟。

金剛般若波羅蜜經懸判疏鈔卷之七

<sarticle>金剛般若波羅蜜經懸判疏鈔卷之八</sarticle>
西天寺後學沙門　性起　述
△八誦持感應。文三。初總標。
第八誦持感應者。
△次釋。文二。初列名。
其利有十。一諸佛護念。二眾聖弘讚。三功超餘行。四
內施不及。五外施無比。六銷極重障。七開佛知見。八
福利無邊。九感應多端。十常被天人供養。
△二轉釋。文十一諸佛護念。
第一諸佛護念者。經云。如來善護念諸菩薩。善付囑
諸菩薩。然斯護念有二。一如來住世四十九年。雖說
八萬四千法藏。以一般若之法。常自護念。二如來滅
度後。乃至見者聞者。廣生敬信。受持讀誦。分別解說。
無不歡喜。普利無邊。皆是如來護念此經。感德力故。
△二眾聖弘讚二。初西竺讚傳。
二眾聖弘讚者。謂無著大士將登地位。上昇見彌勒
菩薩。傳授金剛般若宗旨。八十行偈。親口解釋。二十
八祖。龍樹馬鳴。諸大士等。亦弘般若。以為修福之本。
△二此土弘闡。
此土五祖。廣勸人持誦此經。即能見性成佛。故六祖
聞之。豁然省悟。諸佛宗匠。盡入此門。弘闡敷揚。讚莫
能盡。夫彌勒是補處之佛。尚以宏傳。況餘者乎。
△三功超餘行二。初得法超勝。
三功超餘行者。設有大士經無量劫。行諸度行。如捨
身命布施等。若菩薩知一切法無我。得成于忍。此菩
薩前勝菩薩。所得功德。不化可思議。
△二供行不及。
經云。我念過去無量阿僧祇劫。於燃燈佛前。得值八
百四千萬億那由他諸佛。悉皆供養承事。無空過者。
若復有人。受持般若一行。於我所供養諸佛功德。乃
至算數譬喻所不能及。解曰。供佛之行尚不及。況餘
行乎。
△四內施不及二。初每日施行劣。
四內施不及者。經云。若有人。初日分以恒河沙等身
布施。中分後日以恒河沙等布施。如是無量百千萬
億劫。以身布施。
△次持般若行勝。
若復有人。聞此經典。信心不逆。其福勝彼。何況書寫
受持讀誦為人解說。豈可思議福德較量者哉。
△五外施無比二。初外施無及。
五外施無比者。經云。如恒河中所有沙數。如是沙等
恒河大千世界。七寶以用布施。
△次持行福勝。
若復有人。於此經中。乃至受持四句等。為他人說。而
此福德勝前福。
<pb n="702"/>
△六銷極重障。
六銷極重障者。若人多生累劫。罪障深重。故能於現
生中。他緣迫逼。障於道法。不得熏修。異熟報。障實難
除滅（今持般若盡淨無餘）。如教啟十因中辨。
△七開佛知見三。初聞信得法。
七開佛知見者。經云。若復有人。得聞是經。信心清淨。
即生實相。當知是人。成就第一希有功德。夫實相者。
是諸佛心印。惟佛與佛。乃能究竟。
△二諸聖莫測。
法華云。不退諸菩薩。其數如恒沙。一心共思求。亦復
不能知。除諸菩薩眾。信力堅固者。
△三結歸本經。
是知法華以實相。為開示悟入之本。今此經者。以一
念淨信。即生實相。豈非開佛知見者乎。
△八福利無邊二。初無住行勝。
八福利無邊者。經云。由菩薩知般若。以無住相布施。
其福德不可思議。十方虗空。尚不能喻。況比餘法之
類而能及哉。
△次結歸本旨。
解曰。若不受持此經。何能了無住相布施者乎。
△九感應多端二。初總讚普益。
九感應多端者。夫以般若之法。如摩尼寶珠。能滿一
切諸所求者。故利濟無邊。益施無盡。
△二別讚弘濟。
或以解冤而釋結。（唐武德年間。長安蘇仁恃富。不知罪福。過分宰殺。及餘重過。忽染疾。
見二使押見閻羅。汝生前修福。以至今富。汝今恣意殺生。減算絕祿。令獄卒驅至刀山。仁即憚怖。云。仁生前。曾
請書金剛經一卷。送安國寺。神敬僧受持。此僧遷化。豈無報應。言未竟見神敬。手持金剛經。即作證騐。願王放
赦。王即允從。回陽增壽。印施此經千卷。修水陸大齋。施田百畝。敬供三寶）。或以脫苦而超
昇。（隋沙門名法藏。稟性精嚴。于洛州縣募眾建寺。又寫經八百卷。謂法藏曰。汝造寺寫經。有互用之罪。
我今勸汝誦金剛經。可消此罪。俄而疾愈。馨賣衣鉢。書寫此經。令人受持。壽至九十。端坐而化。云生西矣）。或
以讀誦而延命。（如琰法師。聞相師云。難過十九歲。大驚。即回誦金剛經。後壽至九十歲而
終）。或以了道而無生。（宋時有王氏女。常念金剛經。懷孕二十八月。憂產之患。偶見僧
勸。印施金剛經千卷。王氏遂依。即生二男。壽至六十。無疾而終。見二使引。閻羅命坐。誦經畢。王曰。何不誦補缺
真言。曰。世聞無本。王即示呪曰。崦呼嚧呼嚧社曳穆契莎訶。一回向真如實際。心心契合。二回向佛果菩提。念
念圓滿。三回向法界一切眾生。同生淨土。王誦畢。即使送回。汝再壽終。即得生淨土。此間不復來矣。故云了道
而無生也）。或以講念而消毒。（昔南嶽思大師。深達般若。善通佛慧。所得妙旨無不窮源。
是以廣化者多。當時諸大論師。生忌妬。即將毒藥暗藏食內供養。師飲後。乃有痛患。因念般若法力解化。未罹
其患）。或以稱名而退敵。（昔帝釋天尊。被修羅爭權。天帝即昇善法堂。念般若力。而即退
散）。感應萬殊。止非一二。現載典章。俱有名舉。良以無
為妙果菩提。尚以成就。況人天小果之應者哉。
△十常被供養。文三。初指諸果同本。
十常被天人供養者。夫一切佛者。以法為師。若無其
法。何能成就六度妙行及法報化三身者乎。故一切
佛及諸佛阿耨菩提。皆從此經出故。是以有法即有
佛。有佛即有僧。法身無二。一體同觀。佛雖去世。法身
常住。若無般若經卷。何能知法身常住乎。故信受弟
子。即信受佛真法身。今持般若之行。即修諸佛之妙
行。既修諸佛之妙行。必證妙行之果。應知始終一貫。
因果無二者。無非般若法也。
△二指全身舍利。
故在在則天人供養。時時則舍利分彰。經云。若有隨
說此經。乃至四句偈等。當知一切世間天人阿修羅
等。皆應供養。如佛塔廟。何況有人盡能受持讀誦。當
知是人成就第一希有之法。若是經典所在之處。即
有佛故。
△三問答斷疑二。初問答。
問。法華是諸法中王。此經亦是諸法中主。何得此經
更為尊妙。答。法華為開權顯實。會三歸一。俾令三乘
俱稟受記作佛。若無般若之法。佛道何修。妙果何證。
是以法華。委付家財。皆以般若玄宗。而為其本。
△二結歎諸法中王。
應知法華。既為諸法中王。此經亦為諸經中王。佛親
證之。菩薩修之。佛佛道同。惟此一法者耳。
<pb n="703"/>
△三結大科。
以上第八諸持感應一科已竟。

金剛般若波羅蜜經懸判疏鈔卷之八（終）

<article id="n500">金剛經法眼註疏</article>

<talk>No. 500-A
 序</talk>

金剛般若波羅蜜經者。乃斷疑生信。絕相超宗之玅
諦也。誠所謂言思道斷。心智路絕。本來具足之理。聖
凡平等。無假旁參外求者。又何庸為之銓註哉。但因
根器不等。信解各別。故登高必自卑。行遠必自邇。不
有梯航。何由䟦涉。所以躋須彌之峻。探覺海之淵者。
必籍循於經疏。始得聞思修證斷惑之階。以漸臻於
不可思議之果德也。今
西天禪寺武林元公。（師原名妙德。先習賢首宗乘。乃京都懷師之嗣。後謁金山天濤
雲師。得授磬山心印。因避香林叔諱。故別稱曰元峯）幼而頴慧。（師八歲雖依父習儒。敏慧達文。
絕無染世之見）長而慈明。立四願之弘誓。究一經之苦心。（師每
日恒究宗泐金剛斷疑文一卷為事）探討淵賾。辨論圓通。爰取諸家金
剛註疏。參考互證。審詳法眼。一切無如宗泐大師所
註之為諦當也。於是膏[晷-人+卜]相繼。不間寒暑。分科釋義。
一部宗註。總以　泐師斷疑文意之旨。而為其證也。
俾經眉目了然。宗旨不昧。無非欲令後進者常如視
掌。得以有所究明。而同歸於　金剛心印法也。有志
高賢。於斯樂修者。因註疏而漸通經旨。因經旨而頓
悟佛性。則速得斷障證真。咸達　最上一乘。庶幾不
虗元師精持廣利。一片婆心也。是為序。
旹在
乾隆歲次乙未中秋日謹識於淨意軒中
石城俞兆龍熏沐和南

<talk>No. 500-B
 九祖來源敘</talk>

夫道本無名。法本無說。即斯　金剛般若尊經者。乃
　諸佛之心印。法藏之本源。雖則　華嚴主伴等經。
（華嚴為主餘經為伴）其寔皆不越乎　金剛般若心印之法也。
是以　釋迦本師。於燃燈佛前。得授心印。頓入無生。
以至圓極菩提。歸無所得。而又復示善現尊者。傳流
法海。若非
我祖彌勒大士。當補法王之位。得佛心印者。豈能宣
傳八十行妙偈。解釋斯經者乎。是以　彌勒之偈。授
於　無著。無著又授于　世親。親因得斯妙偈之旨。
以分二十七段。疑文頓掃。十地等妙二覺。脩證斷惑
之見。方得露彰　金剛心印之道。由是西域流傳。盡
闡斯義。自後六朝諸師翻譯。唯　羅什大師譯本。其
文義方妙。然震旦諸師註釋。總未得其旨歸。而只有
唐時　圭峰大師。得斯精要。故述　彌勒無著世親
等諸偈論。以證經旨。為之纂要。然斯纂疏。其旨也淵。
其文也簡。故　長水大師。乃　圭峯之裔孫。循照纂
要文義。分科細釋。為之刊定記。文合成四卷。後之學
者。又謂其記文繁義廣。難以一時便學。故諸師婆切。
總要辭便義近。俱依三十二分之文。註釋本經。殊不
知即將彌勒等語之要旨。漸皆昧矣。幸　明初洪武
年間。有宗泐大師。為海內法將之首領。奉　太祖帝
詔命。閱大藏。愽究諸宗。集彌勒等祖之要旨。所謂言
簡義豐。語近旨遠。猶杲日麗天。理足圓備者。至矣。然
此師註釋斷疑之文。雖則清而且徹。無非略其要旨。
故辭文易讀。而妙旨淵淵。即淺識之者。難以探其幽
閫。故余不揣固陋之見。乃利他切。分科釋義。欲令來
學。視如指掌。倘有錯謬半句之義。即沾鑪鑊之咎。亦
<pb n="704"/>
無恨矣。今將註釋
金剛九祖聖號。以冠其緒。令諸學者。知有來源。以發
　其端云序。
第一祖特授釋迦心印燃燈古佛
第二祖得授心印本師釋迦牟尼文佛
第三祖得佛心印宣傳妙偈彌勒尊佛
第四祖得授妙偈造十八住論無著大士
第五祖傳授妙偈分疑釋論世親大士
第六祖翻譯本經不謬佛意羅什大士
第七祖纂集論偈證經義旨圭峯大師
第八祖分科釋疏纂要義記長水大師
第九祖普攝諸祖要義註釋不謬宗泐大師
以上（九祖聖號。凡諷誦講演者。必要拈香禮敬。冥祈護念。成就自行。四辨智。其為師者。
方不謬佛意。祈　高賢者一一奉行。故稽首云爾）。
乾隆歲次乙未仲秋月　　　日傳
臨濟宗三十七世兼演　慈賢二宗武林後學沙
門性起元峰氏謹識于西天丈室

<other>No. 500</other>
<sarticle>金剛般若波羅蜜經註疏卷上</sarticle>

清西天禪寺後學沙門　性起　述
石城居士　俞兆龍　校閱敬刊
 如來大仙道  微妙難可知  離垢聰慧人 
 淨眼乃明見  我承佛力持  疏釋冥佛意 
 普令諸異生  得法眼清淨 
原夫道本無名。非名言而莫入。法本無說。非疏釋
而莫傳。故今以無說中而宣說之。即斯經文。疏釋
為二。初註釋名題。次銷釋文義。今先釋名題者。一
總釋。二別釋。云總釋者。梵語具名拔折囉般若波
羅蜜脩多羅。此方云金剛智慧到彼岸經。金剛是
喻。般若等是法。是法喻雙彰之名目也。又經之一
字。是通稱。金剛等七字。是別稱。即總別為名耳。二
別釋者。分七義釋。一目三般若。二從體起用。三攝
用歸體。四獨顯中道。五攝受餘名。六攝歸一心。七
聞名得益。今初目三般若者。夫金剛本具堅利明
三義。謂堅喻實相。利如觀照。明如文字。即順修證
斷障之旨。何以故。由聽文字般若。剎那省悟。得入
觀照。了蘊處界法本來寂滅。斷十障證十如。而窮
源實相金剛智慧到彼岸故。又即法身（即金剛二字）即
般若。（即轉識成智）即解脫。（即斷障證真到彼岸故耳）是三德密藏故。
一即三。三即一。三一存亡。不縱不橫不並不別耳。
第二從體起用者。金剛是體。以妙體常恒不變易
故。智慧是金剛性中相。以轉八識而成四智。得有
為無漏自他受用妙體相故。波羅蜜是金剛性中
妙用。以自性中念念流出八萬四千諸度行門。自
他俱益到彼岸故。故論云一體大。謂一切法真如
平等不增減故。二相大。謂具足無量性功德故。三
用大。能生一切世間出世間善因果故。又云一切
諸佛本所乘故。一切菩薩皆乘此法到如來地故。
第三攝用歸體者。謂諸菩薩念念求證菩提自修
化彼斷障證真轉識成智。得入金剛心到彼岸時。
逈無異熟之相。似心月孤圓。究竟絕言詮故。四獨
顯中道者。夫金剛心印法中。本具體相用三。無二
法故。由妙體應用隨緣不異相故。故得攝用歸體。
夫攝用即體離諸相。體離諸相。即金剛心印逈無
異相。名為佛故。五攝受餘名者。金剛般若心法。原
為三世佛母諸藏本源。從一名流出諸名。所謂真
如涅槃菩提實相常住真性楞嚴大定等持王三
昧。金光明心地觀諸典之名。盡從金剛般若到彼
岸七字妙義中一一流出。是以諸典之名。不出本
題之目。本題之目。流出諸藏之名。直至溯流窮源。
唯證乃知。實言語道斷。心行處滅。以文字性空究
<pb n="705"/>
竟無所說故。六攝歸自心者。夫金剛心印之法。一
切眾生身心之本體也。自他本具。物我無虧。從本
以來靈明廓徹廣大恢弘。昭昭乎在心目間而相
不可覔。晃晃乎在聲色內而理不可分。大而無外。
小而無內。非徹法之慧目。離念之智燈。不能徹見
自心如此之靈通也。故古德云。祇自本來舊相識。
等閒舉著便訛訛。夜來一陣狂風起。吹落桃花知
幾多。故臨濟纔未入室。即刻打出。若不被大愚舉
破。濟未得徹。因舉破。濟言下坐斷心意識。得入金
剛心印法耳。七聞名利益者。夫金剛心之法。雖生
佛本具。須假熏習。若不熏習成種。奚得斷惑證真
轉識成智。故熏有漏善。成有漏種。熏無漏法。成無
漏種。所謂金剛種入心。瓜豆云何得錯。故清凉云。
見聞成種。八難超十地之堦。解行在躬。一生圓曠
劫之果。是以尊者暫聞名即非名。頓悟大圓覺地。
鳥聽色空無二。轉報疾證無生。可為功不多施。即
得頓超妙果。一念淨信得法圓成。是以釋迦歷事
供佛尚不能喻。累修餘行豈可及哉。是故勉諸來
學。痛發善心。若得手捧目觀。非宿緣種。粉身求法。
豈偶遇斯。嗟乎。方今之際。見而不能持。持而不解。
解而不能修者。如人終日數寶。自無半錢。則何益
哉。裴休相國云。諸天纔樂。修羅方嗔。餓鬼飢渴。畜
生愚迷。惟人道修得聞正法。故人而不修者。則吾
未如之何也已矣。以上總釋名題一科已竟。
△第二別釋文義者。夫經非疏而不解。疏非經而
不彰。經疏兩全。文融義貫。更互彰明。所謂疏經而
辭不取茂。疏太略而又恐理不暢明。是以義不敢
略。文不敢繁。文質彬彬方敢註釋。今將照古分科
裂為三分。一序分。二正宗分。三流通分。今初序分
又二。一證信序。二發起序。今初證信序。
如是我聞一時佛在舍衛國（至）千二百五十人俱。
疏。宗泐師云。如是者。即信順之辭。指一經所聞法
體。即信成就義。阿難謂如是之法我從佛聞。即聞
成就義。一時者。即佛說法應機之時。所謂曾子避
席夫子示孝。乃師資道合擊叩冥會之時。即時成
就義。佛者覺也。即三覺具圓。萬德悉成。乃稱至極
之聖。故名為佛。即說法主成就義。舍衛國祇樹給
孤獨園者。梵語舍衛。此云豐德。或曰名聞。謂彼國
中五塵甚妙。人多解脫。恒出智賢故。五天竺國多
聞其名。祇樹等者。即祇陀太子所施之樹。給孤獨
長者。以金磚墁地買太子園。請佛並同供養故。祇
樹云云等。然園該在前。樹應在次。長者是波斯匿
王之臣。祇陀即匿王太子。由君臣之別故。樹供以
佔其先也。即如來說法之處。即處成就義。言大比
丘者梵語。此云乞士。或曰怖魔。或曰破惡。即應供
殺賊無生之因名耳。今比丘云大者有三義簡。一
簡初戒。二簡未證果者。三簡無妙辯。故今無此三
種。唯果證已具。辯才無量。敷揚佛化。名大比丘。千
二百五十人俱者。優樓五百。伽耶三百。那提二百。
三迦葉等。共合一千。舍利等具二百五十人共來
歸佛。初遇見佛果證。感佛恩義。故常隨事。即聽法
之眾成就義耳。從初如是信成。師資機合。說聽時
成。佛主說法處在舍衛。祇桓精舍。眾成就等。名為
六種成就。即為證信序。證信來學。事事憑據。冠於
諸經之首。通該俱有。名為通序。故阿難問佛一切
經前。當安何語。佛言當安如是我聞等。非但我法
如是。三世諸佛法皆如是。△二發起序。
爾時世尊食時著衣（至）收衣鉢洗足已敷座而座。
疏。發起序者。亦名為別序。夫諸經皆有發起。今此
以乞食為發起者。葢表一切眾生依食而住。即一
切諸佛依餐般若法住。爾時者當是時也。世尊者
超三賢之上。越十地之聖。三乘共仰。九界同歸。故
曰世尊。食時者。清旦之時也。著衣者。三衣中之大
<pb n="706"/>
衣。即二十五條福田衣也。持鉢者。梵語鉢多羅。此
云應量器。有大小升數之別。今云鉢者略梵語。即
天王所奉之鉢也。次第乞者。佛心平等不擇貧富
均利檀那。故次第而乞也。本處者。即還祇樹給孤
獨園中精舍之處也。洗足者。食訖而洗足也。問佛
本無垢。何洗足乎。答生本不迷逐妄故迷。今表破
妄歸真。斷疑生信。故洗足去塵以表之也。敷座而
坐者。佛本具四威儀相。今云敷座者。即阿難敷尼
師檀之坐具。如來結跏敷坐之時。即四儀中之一
相耳。夫如來為淨法界身。本無出沒。大悲願力示
現受生。故若來若去。似潭清而月現。若出若沒。若
孤雁以履空。故金剛藏讚佛偈云。如來大仙道。微
妙難可知。非念離諸念。求見不可得。又云寂滅佛
所行。言說莫能及等偈云云。所謂未舉足前大城
早至。未動心志而已轉法輪。奚待善現申請佛示
妙音。以談般若也哉。以上釋證信發起序一科已
竟。
△二正宗分四。初當機申請。二如來讚許。三當機
佇聞。四如來正說。初當機申請二。初修敬讚佛。二
正陳所問。初修敬讚佛。
時長老須菩提在大眾中（至）善付囑諸菩薩。
疏。長老須菩提。乃此經發起之人。稱長老者。以其
德長年老也。梵語須菩提。華言空生。亦名善現。從
座起至恭敬。乃請法之敬儀。座起者。從本座起立
而至佛座前也。偏袒右肩者。尊者搭僧伽黎衣。面
上于佛。表師資道合無二體也。右膝著地者。右邊
膝葢著地跪佛名為胡跪。西域外國。如此方滿禮
無二。合掌者。合十指掌無二念也。恭敬者。內懷敬
佛之心。外有三業陳肅之表。希有者。即讚佛之辭
也。以上具陳三業儀表。善護念者。為護念現在根
熟菩薩。與智慧力。令其成就自行。與教化力。令其
攝受眾生也。善付囑者。為付囑未來根熟菩薩已
得大乘者。令其不捨。未得大乘者。令其勝進也。護
念付囑即希有事也。佛德之大無過度生。然雖注
意般若度生。必待請問。故善現覩相知意。即首稱
歎希有。而後請問也。△二正陳所問。
世尊善男子善女人（至）應云何住云何降伏其心。
宗泐師云。此發問之端也。阿耨多羅等者。華云無
上正等正覺也。問意以如來護念付囑現在未來
菩薩令成佛果。是菩薩雖發道心誓度眾生。求成
佛道。其心云何安住大乘。云何降伏其心。使至佛
果而不退失耶。文中云善男女者。具五位人。一資
糧位。二加行位。三通達位。四修習位。五究意位今
此經者。正攝資糧。及加行二位菩薩。漸入通達至
究竟位耳。△二如來讚許。
佛言善哉善哉（至）應如是住如是降伏其心。
疏。善現既實請問。稱佛妙心。故印可善哉。當為汝
說。而又誡約云。應如是住。如是降伏其心者。即佛
心傳意授之辭。在佇聞中辨。△三當機佇聞。
唯然世尊願樂欲聞。
疏。由佛示如是二字。意含得無住心。名為佛住。了
障即真。名降伏其心。故善現即會佛意。故曰唯然
世尊。而應諾之也。如孔子示門弟子一貫。曾子曰
唯。頓徹仲尼心印之法。今尊者於佛言下。廓徹心
源。如下文云。剎那淨信得法圓成。故尊者啟請。欲
佛細說博施於眾。故云願樂欲聞。願樂欲者。屬信
慧。聞即聞慧。所謂不依文字。而求真諦者。即真聞
慧耳。△四如來正說二。初正答所問。二躡跡斷疑。
初正答所問二。初答伏心。又二。初標。
佛告須菩提諸菩薩摩訶薩應如是降伏其心。
疏。菩薩者梵語。此方云。覺有情。謂深悟佛性煩惱
未淨。名覺有情。摩訶薩者。此方云大生。即大道心
眾生。是菩薩中之大菩薩也所謂信大乘。解大法
<pb n="707"/>
修大行。證大果。故名大士稱耳。△二釋分四。初廣
大心。二第一心。三常心。四不顛倒心。今初廣大心。
所有一切眾生之類（至）若非有想非無想。
疏。宗泐師云。人與傍生具通四生。諸天。地獄。中陰
三名化生。鬼通胎化。皆係欲界。若有色即色界。四
禪天也。若無色即無色界。四空天也。今云有想即
四空中識處天也。無想。即四空中無所有處天也
若非有想非無想者。四空天中有至極頂處。此天
由四禪四空八定之力。如水成氷。渰諸魚草。使勿
流動。諸識暫息亦復如是。所謂前轉識俱盡。唯留
賴耶識性。若計若亡。若計粗想雖滅。細想未除。若
亡。識性忽然不現由細想未除故在此天妄計涅
槃以為自得。諸世間人無如我者。故云生大我慢
故在無明我愛住地。生死未脫。報盡還墮淪趣。菩
薩見之生大悲心。三界無量眾生欲度脫盡。是為
廣大心耳。△二第一心。
我皆令入無餘涅槃而滅度之。
疏。涅槃梵語。此云圓寂。或曰滅度。涅槃有四。一自
性涅槃。二無住涅槃。三有餘涅槃。四無餘涅槃。初
凡聖共有。次諸佛應化。三小果。只斷三界見思。未
脫無明。四已脫盡。故曰無餘。然諸大士欲度生者。
乃以何法即以涅槃法而滅度之。然雖涅槃。非大
涅槃則度生何益。今欲令一切眾生悉入無餘大
涅槃故。方為菩薩第一心耳。△三常心。
如是滅度無量無數無邊眾生實無眾生得滅度者。
疏。請大士雖發殊勝之心。欲令一切眾生入涅槃
者。由恐自他生見未空。故修止觀二門。謂念念度
生時。實無眾生得滅度者。念念度生。了生即幻。非
幻不生。即是假觀。念念寔無生度。即是空觀。所謂
空有不住。二諦雙忘。了生佛于一如。鑑自他於不
二。諸見自除。法法本來常寂滅故。是則名為常住
心耳。△四不顛倒心。
何以故須菩提若菩薩（至）壽者相即非菩薩。
疏。若有四相。謂之四倒。宗泐師云。若一切眾生不
令滅度及見眾生實滅度者。則未能了達本源。遂
有我人眾生壽者四相。不名菩薩。我者於五蘊中
妄計有我我所。人者。妄計我生人中。異於餘趣。眾
生者。妄計五蘊和合而生。壽者。妄計我受一期果
報。一期果報若長若短壽命也。此皆顛倒妄想。亦
名四見。大士用無生般若妙智。了蘊處界等本來
寂滅無諸相故。名降伏其心。則無顛倒心耳。否。則
非菩薩也。△次答安住妙行三。初正答無住。次顯
益。三總結。今初正答無住。
復次須菩提（至）菩薩應如是布施不住於相。
疏。應無所住者。謂心不住六塵境緣相想而行施
等諸度者。以念念恒習妙理真如寂滅行故。夫施
行之義。原係具該六度之行。故慈氏偈云。檀義攝
於六。資生無畏法。此中一二三。名為修行住。初資
生施。即攝初度。二無畏施。即攝中二度謂持戒不
惱眾生。忍辱不報有冤。三法施。即攝後三度。謂精
進不倦說法。禪定不錯機說法。智慧不顛倒說法
然三種施度不越六塵境緣。資生無畏。了達內外
中間三輪體空。故不住六塵之增。以了能取所取
心境諸法悉無我者。自性本不生空性圓寂故。法
施者。以師說法之時不取於相如如不動故。由菩
薩不住六塵相想心無取著三輪空寂妙理行故
故偈曰。是名修行住。由修妙理止觀二門。斷十障
證十如。故名為住行。又菩薩不因為自身而行施
行。不為報恩而行施行。不為果報而行施行。由恐
菩薩於六塵法中。起貪起嗔起癡起愛。成分段生
死障。及變易生死障諸異事故。故佛復示空生曰
菩薩應如是布施。不住於相。△二顯益斷疑。
何以故若菩薩不住相（至）亦復如是不可思量。
<pb n="708"/>
疏。宗泐師云。此段恐入疑云。既無住相行施等行
者。即離相行。則無福報。故佛破疑云。離相之施其
福轉多。葢由不住相施等諸行契合性空。故性空
寂滅。施福離相亦無際故。故十方虗空尚難為喻
也。論云。虗空諸喻其義有三。一遍一切。二寬廣高
大。三究竟不窮。此三輪喻。義兼法體。亦具含三義
耳。△三結益應住。
須菩提菩薩但應如所教住。
疏。如所教住者。如我上來示不住相想度等諸行
深契無相妙理之性。所謂斷障證真。是菩薩真住
耳以上答降伏安住一科已竟。
△疏。二攝跡斷疑。文分二十七段疑義。恐菩薩修
諸妙行時墮有為無為諸見異事取相心故。故文
中節節斷疑掃却諸見。彌勒偈云。調伏彼事中。遠
離取相心。及斷種種疑。亦防生成心。今初斷求佛
行施取相疑。此疑從前文不住相布施意而來。文
三。初探疑反詰。
須菩提於意云何可以身相見如來不。
疏。斷疑云。佛恐尊者生疑。意云。前既修無住相行
施。是無相因行。云何今日。見佛成道。又感有相果
耶。故拈此辭。而探詰尊者云。可以身相見云云不。
△二斷疑了見。
不也世尊不可以身相（至）如來所說身相即非身相。
疏。由尊者。暫聽探辭即領會佛意。非住乎身相而
見如來也。以了達相即非相。則見佛法體耳。△三
重釋顯真。
佛告須菩提凡所有相（至）若見諸相非相即見如來。
佛又恐尊者。雖悟無相之旨未得徹淨疑種。故重
示斷疑文曰。爾凡所見者。皆屬徧計性也。若觸見
逢真。以了相即非相。即見真寔之相。所謂依他無
性即圓成體。故云山河大地。全是妙明真性中之
影像耳。綠水長天彰法身故。即兼依法相宗。而釋
之也。若純依法性宗釋。彌勒偈云。分別有為體防
彼。成就得三。相異體故離。彼是如來謂。諸有為法
中。不出生住異滅四相。故諸菩薩修習中道觀時。
求佛真淨法體。恐墮生滅四相有為分別法中。故
云。離彼是如來。即前修離相妙因。今異熟果盡即
證成離相果耳。
△二斷因果俱深難信疑四。初無信為疑。二遮疑
顯信。三深詳信因。四結歸離相。今初無信為疑（此疑
從前無住行施無相見佛。兩叚經意而來）。
須菩提白佛言世尊（至）言說章句生實信不。
疏。宗泐師云。無住相行施。因深也。無相見佛。果深
也因果之法既深。疑現未在迷鈍根眾生。難以領
悟不能如是生寔信心。誠恐傍無機者。故尊者發
言白佛。而請詰之。△二遮疑顯信。
佛告須菩提莫作是說（至）能生信心以此為實。
疏。宗泐師云。佛答非但現在有信。而且未來末世
自有具福慧者。聞此般若能生寔信。後五百歲者
大集經云。正法一千年。兩個五百歲。恒修解脫。以
禪戒堅固故。次像法一千年。亦兩個五百歲。即多
聞修福堅固故。三末法一萬年。謂初五百年。即多
是非。以鬪諍堅固故。戒定不修。多貪利養。多甚怠
惰。故爭名奪利而為事也。況聞正法而修之者乎。
今佛示尊者。到此末世萬年初中。尚具宿根有人
深信況現在及正像二季法乎。又持戒者戒也。修
福者定也。聞章寔信者慧也。故彌勒偈云。說因果
深義。於彼惡世時。不空以有寔。菩薩三德備。三德
者。即具戒定慧三學也。故知法不礙信。時不礙機。
△三深詳信因二。初善根深遠。二慧福圓滿。今初
善根深遠。
當知是人不於一佛二佛（至）乃至一念生淨信者。
宗泐云。若論寔信之由。從多佛所已種善根。聞此
<pb n="709"/>
大乘之法則能生實信者。至於一念少時生信。亦
從佛所種諸善根而然也所謂非十信位滿即資
糧加行。進通達位也。問。何以謂之一念寔信答直
心正念真如法體。觸境無生逢緣不動。了生滅本
無生滅。不墮情識。息心達本源耳。△二福慧圓具
二。初佛智明鑑。次離我法執。今初佛智明鑑。
須菩提如來悉知悉見是諸眾生得如是無量福德。
疏。信心生一念。諸佛盡皆知。凡有眾生聞是章句。
乃至一念淨信。佛智眼圓無不明鑑生悟妙圓本
性。得進通達遊十地果圓之處。所以得福無量。△
二離我法執二。初遣二邊執。次轉破二見所以。今
初遣二邊執。
何以故是諸眾生無復我相人相眾生相壽者相（生空
見也）無法相（即法空也）亦無非法相（又遣除無相見）。
宗泐云。此順釋生信得福之故。該乎生法二空。論
云。有智慧者。了知生法二無我故。言無復我人眾
生壽者四相。此生空也。言無法相亦無非法相者。
遣掃有無二邊見也。△二轉破二見所以。
何以故是諸眾生若心取相（至）即著我人眾生壽者。
宗泐云。此顯違經非福。言心取相等。即我執見也。
今破我執見故。心不取相想。若取法相者。此法執
見也。若不取之。則空法執見也。何以故若取非法
等者云大士雖空我法二見毀相泯心。又恐咬傷
慧命。墮無為坑見不得超中道心印之法豈得圓
妙福乎。△四結歸離相。
是故不應取法不應取非法（至）法尚應捨何況非法。
是故者。承前契後之義。不應取下文中。本缺一句。
具說者。不應取心。不應取法等。謂內不取心。覔心
了不可得故。外不取法相。了境本空故。以觸境無
生。非生滅故。不應取非法者恐諸大士初心入般
若者。若心境既除。何法修證。故雖見無為實際。即
不住無為見。是故念念勤修妙行。淨佛國土成就
眾生。故云不應取非法耳以是義故等者。謂佛常
示諸比丘眾。我常示有示無。總掃眾生執見。汝不
可隨我文字而轉。取有取無取非有非無之見。我
常示說如人度筏。於語言文字。莫生住見想故。又
如以指示月。莫以指上而作月想。無非樹搖風動
舉扇類月云耳。法尚應捨何況非法者。謂實相心
印之法捨却。尚不取見。況取非法斷滅見者。若取
著法非法見。總成外道見也。故彌勒偈云。彼不住
隨順。於法中證智。如人捨船筏。法中義亦然。證智
者。以智了如。如相不可得。以如冥智。智相不可得。
如不可得。徧法界而週圓。智不可得。應用全而彰
于心目。所謂寂寂然。用繁興以恒如。靈靈然。智週
鑑而常淨。得法自性。唯證者方知耳。
△三斷無相云何得說疑。（此疑從前第一疑中不可以身相得見如來意
而來分二）初問答斷疑。二校量顯勝。（初章又二。初約疑處為問。二順理實
答今）初疑處為問。
須菩提於意云何如來得阿耨（至）如來有所說法耶。
疏。因果不可得。故示無有相。云何得道果。菩提樹
下說。故恐尊者疑。反問而徵詰。△二順理實答二。
初略標正意。二究竟根由。今略標正意。
須菩提言如我解佛所說義（至）無有定法如來可說。
疏。尊者會佛意。我解佛法體。不得定有無。中道亦
不計。了了寂滅果。故無定法體。法體本自無生。言
辭相寂滅故。△二究竟由二。初示法不可取。次因
名句出聖。今初示法不可取。
何以故如來所說法皆不可取不可說非法非非法。
疏。偈云。應化非真佛。亦非說法者。由應化非真。故
所說語言文字無取著故。又不可以作有取。故云
非法。不可以作無取。故云非非法。△次因名句出
聖。
所以者何一切賢聖皆以無為法而有差別。
<pb n="710"/>
疏。雖本文字性空寂滅。無所取著。由斯寔相妙音
隨大小乘。三賢十聖機宜差別之見。差別之證。直
至等妙二覺之聖。由斯妙音。剎那暫聞。流入大圓
覺海。故淨名經云。佛以一音演說法。眾生隨類各
得解。所謂於一乘法。分別說三。其猶水無深淺。因
機有差別耳。△二較量顯勝二。初示離相福妙。二
持法轉勝。今初示離相福妙。
須菩提於意云何（至）是故如來說福德多。
疏。佛雖徵示有為七寶滿大千世界而用施者。意
指無為福勝。所以福勝者。菩薩以無住相想而行
施等諸行。即修離相福行。今尊者領會佛意。即答
離相之福。寔果勝耳。何以故下。重徵福勝所以。是
福德性者。即離相福德之性。同真際等法性。是故
佛說福德之性。最為多耳。△二持法轉勝。
若復有人於此經中（至）所謂佛法者即非佛法。
疏。佛重示上離相之福而不及持行演說之福。言
乃至四句偈者。舉少以況多也。然持經福勝者。葢
諸佛及所證法。無不從此般若而生。故稱佛母。良
有以也。彌勒偈云。於寔為了因。亦為餘生因。釋曰。
了因者。成法身體。餘生因者。成報化體。謂佛示上
文離相行施不及者。只成報化果德。然斯離相因
行由持般若悟性之力。始得離相而成報佛。故為
餘生因耳。今持法演說得成法身者為了因。故又
偈曰。唯獨諸佛法。福成第一體。佛又恐尊者。取著
法見墮智障中。故云所謂佛法者即非佛法。圓極
菩提歸無所得。即斯義故。
△四斷聲聞得果是取疑。（此疑從上無為法。不可取說而來。分二）初
斷四果無我證。二斷智障不取證。（初又四。初破我見證預流。二斷
二果障。三斷三果惑。四斷四果惑盡）今初破我見障。
須菩提於意云何（至）須陀洹是名須陀洹。
宗泐師云。梵云須陀洹。華言入流。亦名預流果。此
聲聞所證初果也。已斷十種見惑。離四趣生。預入
聖人之流。故名入流。言無所入者。因破我見之惑。
故不著我證。入流果。又不著於六塵境界。故言不
入也。△二斷二果障。
須菩提於意云何斯陀含（至）是名斯陀含。
疏。宗泐師云。梵語斯陀含。華言一來果。此聲聞第
二果。葢欲界九品思惑。前六品已斷。後三品未斷。
更須欲界一度受生。故云一來。實無往來者。謂不
著於往來之相也。△三斷三果惑。
須菩提於意云何阿那含（至）是名阿那含。
疏。宗泐師云。梵語阿那含。華言不來。此聲聞第三
果也。斷欲界思惑盡。不來欲界受生。故曰不來。言
實無不來者。謂不著於不來之相也。△四斷四果
惑盡。
須菩提於意云何阿羅漢（至）即為著我人眾生壽者。
疏。宗泐師云。梵語阿羅漢。華言無學。此聲聞等四
果也。此位斷三界煩惱俱盡。究竟真理。無法可學。
故名無學。言實無有法名阿羅漢者。謂無無學證
之相也。若言有證即著四相耳。已上四果聲聞因
破我見得證。論云向說無佛果可證。無佛法可說。
云何四果各取所證而說。恐起此疑。故佛約此而
問。善現皆答以離著。深會佛之意也。△二斷智障
不取證。
世尊佛說我得無諍（至）而名須菩提是樂阿蘭那行。
疏。宗泐師云。此乃善現引自己所證離著。令人生
信也。然善現所證之果。不過無學。而世尊特稱其
第一者。以無諍故也。梵語阿蘭那行。華言無諍行。
無諍者。謂離二障。一者惑障。見思惑盡。二者智障。
則不計取涅槃性見。故無諍也。若云我自證。則墮
凡夫性。以寔無所得。印我證寂靜。△五斷釋迦燃
燈取說疑（此疑亦從第三疑中不可取不可說而來）。
佛告須菩提於意云何（至）於法實無所得。
<pb n="711"/>
此段斷釋迦然燈授受之疑。善現述己所證離著
固已得矣。而如來又恐善現疑佛。若受然燈之記。
於法實有所得。故興此問。而探尊者曰。如來於然
燈佛前有法得不。善現會以實無所得是無疑矣。
夫無得者。非墮斷滅見故。唯識母頌云。若時所緣
智無所得。爾時住唯識。離二取相故。夫離二取者。
得唯識真勝義性。是故法不得有無。始證無生際。
△六斷嚴土違於不取疑（此疑亦從第三疑中不可取而來）。
須菩提於意云何（至）應無所住而生其心。
疏。疑意。法不究竟取。諸菩薩云何修諸萬行復取
淨土耶。佛恐有此疑反問而詰之曰。菩薩莊嚴佛
土不。佛一徵問。尊者即會佛意云。莊嚴佛土者。即
非莊嚴。是名莊嚴耳。夫修六度妙行。本離諸相。銷
歸唯識真勝義性。本自淨耳。故云隨其心淨。即佛
土淨。是故諸菩薩摩訶薩應如是生清淨心者。警
誡初心大士切不可墮于聲色之處。故不應住色
等六塵緣影之境。以無所住而生其心也。夫生心
者。以無所住心念念行施度等行。念念了施度等
相不可得故。由不可得即生滅相而無生滅。唯一
真如。所謂斷障證真。如十五夜中之月漸漸圓明。
下文云。信心清淨即生實相。至佛果地實相分證
究竟方圓。名為生心者耳。偈云智習唯識性。如是
取淨土。即寂光真境之淨土。故無取為取也。△七
斷得受報身是取疑。（此疑亦從第三疑中不取而來。分二）初問斷疑。
二較量顯勝。今初問斷疑。
須菩提譬如有人（至）佛說非身是名大身。
疏。佛又恐尊者起疑曰。法既不可云自取自證。故
諸聲聞及諸菩薩雖聞法音果證不可計云取證。
又諸菩薩修淨土行。亦不可云取云證。云何諸菩
薩至果菩提。又取證法王身相耶。故拈此譬而探
問尊者曰。譬如有人身如須彌山。王分別自身我
為大不。尊者即深悟佛意云。謂諸菩薩轉識成智。
得有為無漏。頓空色心二法。決無分別自取。我今
得受報身果證。若剎那有自取相心。即墮凡夫限
量分際。決不冥同實際。由不取故冥同寔際。故尊
者答云甚大。猶如須彌山王住世間中。最高最大。
終不取自相故。菩薩亦爾。得受報身之時。終不云
自取證。得受大報身相。因無自身相故。以無得為
得。無受為受。離諸相故。同真際等法性。故云佛說
非身是名大身。故彌勒偈云。如山王無取。受報亦
復然。遠離於諸漏。及有為法故。又云證無漏無為。
非身是大身。夫佛菩提者。息心達本。萬慮都捐。智
離中際。寧得有無。故前文佛示法不可取。辭不可
得。是故尊者亡證。迦文亡取。取證寂然。以如如智。
證如如性。故依正二報冥同寔際。息却心意識耳。
△二較量勝二。初外財顯勝。二內財顯勝（初又二。初正校
顯勝。二別顯經勝）今初又二。（初彰漏福至勝。二特顯法勝）今初彰漏福
至勝。
須菩提如恒河中所有沙數（至）須菩提言甚多世尊。
疏。宗泐師云。恒河西竺之河。周四十里。其河中沙
最多最細。佛多近此說法。故取為喻。夫說一大千
世界七寶布施福尚殊勝。況今拈一恒河中沙。重
數多多恒河。而多多恒河中沙。復數多多大千世
界。即此多多大千世界滿中七寶徧施益眾。其有
漏因果福德寔無可喻。所謂等空界而為量。徧三
世以無盡。斯為佛借喻義。以彰法勝耳。△二特顯
法勝。
佛告須菩提若善男子（至）而此福德勝前福德。
疏。夫得一句義。能破異熟二障。所謂蕩五蘊而非
有。洗凡聖眼而入一心。圓極菩提歸無所得。況四
句偈得法圓妙者哉。故今周徧恒沙廣施益眾。未
破五蘊終有漏故。云此無漏之福勝前有漏之福。
所以越過恒沙。未足奇也。△二別顯經勝四。初尊
<pb n="712"/>
處讚人。二約義辨名。三施福劣塵。四感果離相。今
初尊處讚人。
復次須菩提隨說是經（至）即為有佛若尊重弟子。
宗泐云。藏佛舍利之處謂之塔。奉佛形像之處謂
之廟。隨說此經四句偈處。天人固當敬之如佛塔
廟。況能具足持誦者乎。成就最上第一希有之法
者。成無上佛果菩提也。若是經典等者。經典所在
即佛之所在。持說之人即佛弟子。因法乃尊也。△
二約義辨名。
爾時須菩提白佛言（至）白佛言世尊如來無所說。
宗泐云。善現既聞持經成就希有之法。故問此經
何名。我等云何受持。佛答此經名金剛般若波羅
蜜。能斷一切疑破一切執。斷十障證十如。金剛妙
智到彼岸耳。汝當奉持。奉持有三。一者見道分持。
謂聞文字般若章句。圓覺妙心廓然開悟。頓忘人
法而了真空。直至了無所了息心達本源者。是為
得見道分。奉而持之者也。二者以觀照般若妙利
之智。念念照常理。心心息幻塵。徧觀諸法性。無假
亦無真。所謂一空一切空。一假一切假。一中一切
中。以無分別智。無證分別如。能所冥合。頓入第一
義諦者。名為得修道分。奉而持之者也。三者斷障
證真。無明永別。息却心意識種淨盡無餘。真寂滅
場大阿蘭若者。名為得證道分。奉而持之者也。前
屬初心。次屬地位。後屬佛果。然破執斷疑。雖用般
若之智以了于如。而如智之相了不可得。故云即
非般若波羅蜜也。故心經云。無智亦無得。如來又
慮尊者。既無知智可得。云何又言。以文字三般若
等斷障證真耶。故又徵詰般若有可說耶。無可說
耶。尊者答云。以文字性空寂滅無所說故。法華云。
是法不可示言辭相寂滅耳。△三施福劣塵。
須菩提於意云何（至）世界非世界是名世界。
疏。由前云。無量恒沙徧施益眾。無非轉報異熟果
福至廣至大。雖斯有情異熟福果。由成貪等煩惱
障性。不及微塵世界是無情無記。不生貪等惱性
不落損益之記。夫修有漏善。因通善惡。果唯無記。
故修善得益記。造惡得損記。今微塵世界。是唯無
記。既無善惡之因。焉屬異熟苦樂損益之果。故無
染心煩惱。由是較量徧施有情。不及塵界無情無
記之論。今名句文身。在二十四個不相應中。亦屬
無記。然斯無記。超勝於前無記。所以超勝者。由前
無記。只不落損益。今茲名句。雖是無記。是無漏妙
法。若人得聞開悟。能斷煩惱。能證菩提。成無漏妙
果。是故超勝。由故非微塵。由故非也界也。謂微塵
是因。世界是果。又世界散而為塵。微塵聚而為世
界。由故有散有聚無有定性。以喻金剛自性異熟
果空。永斷生滅非生滅之相。則非因非果。證入大
圓覺耳。又前是有漏無記。今此斷障證旨是無漏
無記。故所展轉較量斯經宗旨。乃勝中之勝矣。△
四感果離相。
須菩提於意云何（至）是名三十二相。
宗泐師云。三十二相者應身相也。非相者法身相
也。是名三十二相者。應全是法。法全是應。不妨說
三十二相也。言施寶之福縱能成佛身相。但是應
身。不及持說功德能成法身。故云感果離相耳。△
二內財顯勝二。初正較量。二別顯殊勝。今初正較
量。
須菩提若有善男子善女人（至）為他人說其福甚多。
宗泐云。七寶布施外財也。身命布施內財也。身施
者。如尸毗王代鴿是也。命施者。如薩埵飼虎是也。
以輕重較之。則外財易而內財難。然斯二施皆有
為有漏因果。總不如持說四句能取菩提之妙果
也。△二別顯殊勝四。初泣歎法深。二今信得益。三
當信同佛。四聞信不怖。（以上四科。總顯法勝。離相得益。超佛果地）今初
<pb n="713"/>
泣歎法深。
爾時須菩提聞說是經（至）未曾得聞如是之經。
宗泐師云。善現聽捨內外二財。重重較量。節節斷
疑。搜盡窮源。總不及持經功德之勝。故尊者深領
佛旨。於內外根境蕩然清淨。頓入二空心印之法。
故尊者歎云。希有佛說甚深旨趣。我從昔來所得
慧眼。未曾得悟如是實相深妙之經。夫尊者慧眼。
非大乘之慧眼。即證小乘之慧眼也。故尊者前得
小乘慧眼。今聞佛深旨。頓悟圓明。得法眼淨。已入
通達位。至近八地得分證真如矣。或有教說。尊者
是青龍陀佛一轉。今權示小乘。故己未曉。啟請如
來般若妙門重重詳究。節節窮源。俾令在會之眾
住小乘者。見尊者一悟。即入回心向道。頓捨小乘。
又令初心菩薩。生其慚愧。永不退轉。頓證無生。小
乘尚以聞悟。況大乘乎。若已證無生忍者。即一生
當得阿耨菩提。向下尊者。故慶現未眾機。必深悟
實相。決記無生忍耳。△二今信得益。文二。（初由信得益。次
得益所以）今初由信得益。
世尊若復有人得聞是經信心清淨即生實相。
尊者慶現在生信心者。即頓忘人法了真空故。是
入通達位也。生寔相者。即得斷障。得分證真如。是
入修習位也。以至寔相圓成。得究竟位也。下文云。
離一切相即諸佛也。又云。應無所住而生其心。即
生如是寔相心也。△次得益所以。
當知是人成就第一（至）是故如來說名實相。
疏。夫因生信。得證如是妙實相地。故云成就第一
希有功德至超彼岸云耳。世尊是實相下。由證彼
岸得越相即非相。是名真實相也。△三慶當信同
佛。
世尊我今得聞如是經典（至）離一切諸相即名諸佛。
疏。尊者前慶現機得益希有。次慶未來之機。若聞
此經更稱希有。所以稱希有者。宗泐師云。我今值
佛獲聽此經。（信解受持不以為難）而未來眾生得聞是經。若
能依此而修是為真修。依此而證是為真證。所以
然者。若人剎那生信。即得見道分。修道分。證道分。
頓破我人四相。離此諸相即成正覺。故名為佛。是
故云希有中之希有。△四聞信不怖三。初印證尊
者。次獲法離怖。三超第一彼岸。今初印證尊者。
佛告須菩提如是如是。
佛印如是又如是者。有二義。一印尊者自悟。得法
眼淨。二印現未二機。得證實相之語。故印如是中
之如是耳。△次獲法離怖。
若復有人得聞是經（至）當知是人甚為希有。
疏。不驚者。謂小乘權教二機。聞此真空實相妙旨
決生驚疑。今決不生者。故稱希有。得入通達見道
分也。次不怖不畏者。謂入初地時。頓悟聲色圓明。
捨異生障。證一分徧行真如。徧行者。即周徧一切
妙行。盡入真如大海更無餘法。所謂了六度而即
一心。悟萬行而即一體。始證一切色。無非佛色。證
一切相。無非佛相。所以永離怖畏。漸證真如大海。
故稱希有。得第一彼岸。△三超第一彼岸。
何以故須菩提如來說第一（至）是名第一波羅蜜。
疏。佛雖示般若第一彼岸者。然法本無說。慮恐初
地位機。又生般若智障。故又掃云。佛雖示般若第
一。然而又切不可以住般若智見。若生般若智見。
而後地諸障。決不能斷。妙圓覺海。決難證耳。
△八斷行說未脫苦果疑二。（此疑從上捨身布施而來）初證無
相以為忍。二勸離相以修忍。今初又二。初略標忍
體。二舉行釋成。今初略標忍體。
須菩提忍辱波羅蜜（至）是名忍辱波羅蜜。
忍辱者。六度之一也。安受曰忍。毀害曰辱。前云捨
身命之福報。是生死苦因。不及持說之福。此之行
忍亦捨身命。不成苦因者何也。佛恐尊者有此疑
<pb n="714"/>
意。故佛示斷疑文曰。須菩提。由忍行心。方到彼岸。
佛示忍辱即非忍辱行耳。所以非忍辱者。了內外
心境不可得故。由不可得。故云忍辱。即非忍行心。
夫忍辱者。有二義。一生忍。內有能忍之心。外有所
忍之境。未除。二法忍者。不見有少法可生。少法可
滅。生滅心相廓徹清淨。故證離相行耳。△二舉行
釋成。
何以故須菩提如我昔為（至）無眾生相無壽者相。
宗泐師云。如是忍行佛昔曾行。故引歌利王。割截
苦行之事。以證明之。梵語歌利。華言極惡。佛累宿
世作仙人時。山中修道。王因畋獵。忽睡片時。宮妃
女等。遊玩深山。忽覩仙人。端坐入定。而回繞之。仙
人即生慈念。而開導之。王睡忽省。見侍從不在。即
生惱怖而尋訪之。見自侍從回繞仙人。王即生惱。
怒而問之曰。爾可所作已辦否。答曰。未辦。又問。可
生貪愛不。仙人答曰。不生貪愛。王言不信。又問。爾
道修行以何為本。答曰。以持戒忍辱為本。王曰。爾
既忍辱。吾當割截耳鼻。仙人凝然不動。侍從即止
王曰。此聖人也。王曰。他既聖人。更再割截。去其手
足看其動否。仙人又凝然不動。而仙人護法神眾。
即生惱怒。空中大石。如雨而下。王即懺悔。求救曰。
願求大士。莫生嗔恨。答曰。我無嗔恨。爾無果報。王
曰。實難信也。答曰。我有嗔恨無慈愍爾者。我身割
截不得如故。我若決無嗔恨。反有慈忍爾者。我身
還復如故。仙人立誓。大石即止身體如故。由我昔
得無生智力。能除我人等四相。了五蘊相本來空
故。佛又引於五百世。作忍辱仙人。我於爾時亦離
我人等四相。凡有一切來毀我者。我亦無生智力
而破除之。反以悲心而拔濟之。是故恒習悲智二
心雙運之力。證非一生妙行。況一世乎。故彌勒偈
云。離我及恚相。實無於苦惱。共樂有慈悲。如是苦
行果。又云。為忍波羅蜜。習彼能學心。能學心者。即
悲智雙運。隨順無住法性。以不住生死及涅槃故。
乃習如是妙行心耳。△二勸初心離相以運悲智。
分三。初正勸示離相。二勸雙運悲智。三示離諸相。
今初。正勸示離相。
是故須菩提菩薩應離（至）若心有住即為非住。
宗泐師云。佛累世行忍。以無我故。得成菩提。故勸
示初心大士。應離諸相。離相者。即不住色聲香味
觸法六塵心也。所以不住六塵心者。以了諸法從
本來常自寂滅相。是故菩提不住六塵不離六塵。
應生無所住心。設有一法。勝過一法。亦不取之。所
謂魔佛並遣。青天也須喫棒。故經云。若心有住則
為非住佛道矣。△二勸雙運悲智。
是故佛說菩薩心不應住色布施（至）應如是布施。
是故者。承前契後之辭。前示佛行忍行。皆以悲智
雙運忘我離相之力。今佛勸示離相之後。亦勸示
以悲智雙運之力。而成就菩提。分二義。一先示菩
薩不應住色布施者。運智也。宗泐師云。夫色為六
塵之首。施為六度之初。今舉其初即攝其後。不住
色等六塵而行施等行者。菩薩以無生般若妙智。
了施無施相。達五蘊內外三輪空寂。即不住生死
際也。次佛又示尊者。菩薩為利益一切眾生應如
是布施者。運悲也。謂菩薩雖以般若照空離相。但
恐若無悲心。則墮無為坑見。懶修萬行不度生耳。
故菩薩為利生脫苦忘己。念念而行財施法施無
畏施等。利諸生也。則菩薩不墮涅槃見也。問。既已
離諸相。奚得又運悲心耶。答雖以離相。則證素法
身也。今運其悲。方得萬德莊嚴而成菩提。故古德
云。眾生度盡恒沙佛。諸佛何曾度一生。是故以悲
心不墮涅槃。以智力不墮生死。故下文復示離相
寂滅。方得平等。△三示離相證真。
如來說一切諸相（至）一切眾生即非眾生。
<pb n="715"/>
前示悲智雙運。又恐菩薩仍墮偏愛之見。故重示
文曰。夫諸相寂滅本是清淨。何假修為。何假造作。
況一切眾生。即涅槃相無生可度。故示相即非相
生即非生耳。是故總彰離相。始得證真斷惑云爾。
△九斷能證無體非因疑（此疑從上文為利生行施而來）。
須菩提如來是真語者（至）所得法此法無實無虗。
宗泐師云。如來所得菩提妙果。如理而證。離於言
說。何故累稱持說功德。勝餘布施等福耶。然佛無
所證而證。無所說而說。即所證所說。無不當理。佛
恐善現未達此意。故又告云。是真實等語。真語者。
說佛菩提也。實語者。說小乘法也。如語者。說大乘
法也。不異語者。說授記事也。不誑語者。不誑眾生
也。古謂無此一句。今本有之。如來所證之法。本離
言說。故曰無實。對機有說。故曰無虗。夫無實者。因
內證真如。了無一性。故所言無實也。雖本無實。對
機示無虗者。謂如來海印定中流出名句文身。示
三乘四諦十二因緣六度等法。能令眾生得聲聞
乘。得緣覺乘。得菩薩乘。決無差耳。故云一切聖賢。
皆以無為而有差別。又云若持句法藏。即超佛妙
地。
△十斷真如遍有得無得疑。（此疑從前不住相而來）分二。初
喻斷疑。二贊經功德。今初喻斷疑。
須菩提若菩薩心住於法（至）日光明照見種種色。
宗泐師云。聖人以無為法真如得名。然真如之體
徧一切時。徧一切處。何故眾生有得者。有不得者。
葢心有住法。不住法之異耳。住者。著也。謂總然凡
情已斷聖見未脫。皆為繫著。設聖見已除。倘真如
現量體中。有絲毫能所未斷。種子未淨。皆為有住。
直至金剛道後。異熟果空。如淨滿月。獨無伴侶。名
無住也。故大士施行法中。有毫[釐-未+牙]生滅心相。未曾
捨盡。名為有住。不成檀度波羅蜜也。如入暗中。則
無所見。暗者。即無明也。謂初地進二地三地四地
五六地等不明。俱屬無明暗也。故云如人入暗。無
淨眼見也。設如菩薩行檀度施行時。永捨內外二
財。了無取相。假如真如一法。更又勝過真如法者。
亦不取之。所謂捨到無可捨處。證到無可證處。能
證所證。一切俱忍。方為菩薩不住心法而行布施。
永斷無明。如人有目。日光明照。見種種色。見種種
色者。即喻親見如來寶所。不求自得。成就如來大
檀波羅密也。問既云。無法可見可住。云何又見寶
所成檀度耶。答夫寶所者。即大圓覺寂光性也。以
無得為得。無見為見。無成就中而成就耳。△二讚
經功德分七。初與佛智分齊。二校捨命不及。三餘
乘不測。四在處如塔勝。五離障得果勝。六超事多
佛勝。七具說驚人勝。今初與佛智分齊。
須菩提當來之世（至）皆得成就無量無邊功德。
言未來世中。若有受持讀誦者。佛眼佛智。悉知悉
見。既行勝因。必成妙果。勝因者。入通達位也。妙果
者。超十地得妙圓覺海之果也。故曰。成就無量無
邊功德。△二校捨命不及。
須菩提若有善男子善女人（至）受持讀誦為人解說。
初日分者。寅卯辰時也。中日分者。巳午未時也。後
日分者。申酉戌時也。如是一日三時。捨身無量。身
歷無量劫而行布施。然世間固無此事。今佛說此
喻。以示權教菩薩。乃累劫住相行施。終無利益。若
人得聞此經。剎那生信。即得頓超累劫。隨順自性
不逆果證。故曰其福超勝。何況書寫受持誦說耶。
信力曰受。念力曰持。對文曰讀。背文曰誦。所謂書
寫受持讀誦者。自行也。為人解說者。化他也。△三
餘乘不測。
須菩提以要言之（至）不能聽受讀誦為人解說。
宗泐師云。此般若之體。本絕言思。其功德廣大。不
可得而稱量也。非樂小乘者所可得聞。故曰為發
<pb n="716"/>
大乘者說。為發最上乘者說。發大乘者。指資糧加
行二位之人。令入通達。得見道分也。最上乘者。指
修習位。及究竟位人說也。若約機宜。總指終頓圓
三機之人。餘者權教。取相菩薩及小乘之機。皆不
能攝也。如是大根之人。修此法者。則成就不可思
議功德。故能荷擔無上大菩提。故彼小乘者。不能
聽受讀誦為人解說。為著四見故也。△四在處如
塔勝。
須菩提在在處處若有此經（至）以諸華香而散其處。
宗泐師云。塔為藏佛舍利之處。若天人修羅。固當
敬事。此般若經卷。所在之處。是真法身舍利寶塔。
可不敬乎。△五離障得果勝。
復次須菩提善男子（至）當得阿耨多羅三藐三菩提。
宗泐師云。持誦此經。人當恭敬。而反被人輕賤者。
何也。以宿罪業。合招惡報。由經力故。轉重報而成
輕報。但被輕賤。被輕賤故。其罪消滅。當得無上菩
提。所謂煩惱所知二障。無不斷也。持經功德。可為
大矣。△六超事多佛勝。
須菩提我念過去（至）乃至筭數譬喻所不能及。
宗泐師云。阿僧祇。翻無數時。那由他者。十億為洛
叉。十洛叉為俱胝。十俱胝為那由他。如來於過去
然燈佛前。供養無數諸佛。其功德。可謂深且大矣。
乃言不及末世持經功德者。葢持經能生妙解。得
證菩提。供佛雖感福報。但是事相。故持經功德。千
百萬億分中。不及一分也。又言筭數譬喻所不能
及者。葢事相之福。是可思議之法。而般若妙智。忘
能所。絕對待。不可得而思議者也。△七具說驚人
勝。
須菩提若善男子善女人（至）果報亦不可思議。
疏。此經非大乘根器。不能持誦。而持誦所感功德。
豈常人可聞。聞必狐疑不信。故不具說。葢此經之
義趣。與其果報。皆不可思議故也。

金剛般若波羅蜜經註疏卷上

<sarticle>金剛般若波羅蜜經註疏卷下</sarticle>

△十一斷住修降伏是我疑（此疑從前諸文無我而來。分二。初重詰細
由）。
爾時須菩提白佛言（至）云何應住云何降伏其心。
疏。宗泐師云。善現初問此義。至是復問者。何耶。葢
問辭雖同。其意則別。所云別者。謂初問意。但問能
降能住之法。此之問意。若謂我能住能降者。存此
分別之見。則障於證真無住之道。故尊者又問。其
文雖重。而義非贅也。△二正示心印。
佛告須菩提（至）阿耨多藐三菩提心者。
疏。宗泐師云。此一節文意。亦與前同。但是破情顯
智。所破之情。即我人等四相。是地前粗執。所顯之
智。即般若真智。自此而下。忘智顯理。破我人等四
相。即地上細執。所謂斷十障。證十如。由此賢位。漸
入聖位階矣。當生如是心等下云云者。了一切異
生。即涅槃相。同一味故。是故平等淨界。佛無生度。
若有生度。即菩薩證智未忘。能所生滅。相未淨故。
所以我人等四相。決未斷也所以者何。實無有法
發菩提心者。以妙圓覺海心。證智都不得。所謂菩
薩入初地時。得徧行真如并下九種如如心也。故
即頓捨異生等障耳。
△十二斷佛因。是有菩薩疑。（此疑從上實。無有法發菩提心者而來。文
二。初反問徵詰。二尊者領悟）今初。反問徵詰。
須菩提於意云何（至）得阿耨多羅三藐三菩提不。
疏。宗泐師云。由前實無有法發菩提心者。意謂無
發心者。則無菩薩。云何本師。於燈佛前。名曰善慧。
行摩訶衍。得授記耶。佛恐尊者。潛有此疑。故佛反
<pb n="717"/>
問而詰之曰。佛於然燈佛所。為是有法得耶。無法
得耶。△二領悟實答。
不也世尊如我解佛（至）得阿耨多羅三藐三菩提。
疏。尊者領悟答意云。佛雖為善慧。彼時都無所得。
離諸分別。證得唯識真勝義性。離諸名相。絕諸對
待。由證無生法忍。故燈佛而印證來記作佛云耳。
是故善慧。已證能所相淨。誰云菩薩行耶。△三印
證其答。
佛言如是如是（至）如來得阿耨多羅三藐三菩提。
疏。宗泐師云。善現會法無所得者。以了佛昔智境
相淨。始證無生忍果。故佛然其意。乃言如是如是。
印可尊者。契佛心地法耳。△四反復申明。
須菩提若有法如來得阿耨多羅三藐三菩提者然
燈佛則不與我授記汝於來世當得作佛號釋迦牟
尼（斯反文也）以實無有法得阿耨多羅三藐三菩提是故
然燈佛與我授記作是言汝於來世當得作佛號釋
迦牟尼（即順文也）。
疏。由上示法無所得。始證阿耨菩提。今又反覆申
明。總示法無自相。離諸名字。以令尊者。頓悟如來
所證妙果。乃佛心地中。本來具足故。今直示心地
法門。於無授記中。而云授記也。故佛實無法得。昔
燈佛印證我佛心地之果耳。
△十三斷無因。則無佛法疑。（此疑。從上佛在然燈佛前。因無法得而來。
分三。初斷無佛法疑。二直示法體。三喻示超法體）今初斷無佛法疑。
何以故如來者（至）佛得阿耨多羅三藐三菩提。
疏。何以故者。徵起之辭也。疑意由前云。實無有法。
得菩提果。故授燈記。若果實無有法得而證佛者。
則因既無法得。果亦無法得。云何至佛菩提。而又
有法得耶。故佛直示斷疑。文曰。如來者。即諸法如
義。謂佛所證之法。非從外得。性本自如。非生滅之
法體耳。豈墮二邊者乎。△二直示法體。
須菩提如來所得阿耨多羅（至）是故名一切法。
疏。宗泐師云。所得菩提者。忘情執而理現。蕩智相
而無生。體露真常。無拘戲論法耳。無實等文者。掃
二邊相也。謂如來法體。非墮有為相也。故云無實。
獨露真常也。故云無虗。以是之故。所以如來觸處
自如。唯佛與佛。乃能究竟。須菩提下。佛又復示善
現。法非法義者。以一切法。虗相本盡。真性本現。故
云即非一切法也。亦不可云無一切法。故云是故
名一切法耳。所謂即妙有而真空。即真空而妙有。
空有鎔融。離即離非。獨顯如如。方契菩提心印法
故。△三喻示超法體。
須菩提譬如人身長大（至）即為非大身是名大身。
宗泐師云。上示如來所證真如法體。徧一切處。豈
非是長大際相。故佛恐尊者。潛於法體中。生長大
見。特示以喻。而徵之曰。譬如人身長大。而起長大
見否。尊者因喻。有悟法體。非長短大小量也。以是
之故。佛說非身。是名大身。然大身有二。一者法性
身。是異熟果盡。證無為無漏。故非大小相也。二功
德身。轉識成智。證有為無漏。故非大小相也。前是
法身。後是報身。又報身攝歸法身。故名非身。攝法
身而成報身。故非大身。是以離諸漏相。證無我二
性。故非大小相也。
△十四斷無我度生嚴土疑（此還從十二疑中。實無有法發心者而來）。
須菩提菩薩亦如是（至）如來說名真是菩薩。
疏。上示無我無人。云何度生及淨佛土耶。佛恐善
現有疑。即示斷疑。文曰。菩薩亦如是。若云我當度
生。我當嚴土。則不名菩薩矣。以菩薩不了法界平
等。無增減故。若於平等淨界。達無增減。則終日度
生。無生可度。終日嚴土。無土可嚴。所以然者。以菩
薩通達無我法故。是則名為真大士也。故彌勒偈
云。不達真法界。起度眾生意。及清淨國土。生心即
顛倒。故知剎那生心。非達無我法故。
<pb n="718"/>
△十五斷諸佛不見諸法疑（此疑。從不見生土。可淨可度意而來。文二。
初五眼明淨。二心徹智淨）今初五眼明淨。
須菩提於意云何（至）如是世尊如來有佛眼。
疏。宗泐師云。前說不見生土不見為我菩薩者。如
是不見諸法。名為如來。然而如來。具足五眼。豈都
無所見耶。佛恐善現潛有此疑。由是一一反問。而
詰之曰。如來位證果圓。可得五眼圓明。見諸法否。
故尊者一一答云。如是如是。而具足之也。夫五眼
者。古德云。天眼通非礙。肉眼礙非通。法眼唯觀俗。
慧眼了諸空。佛眼如千日。照異體還同。此之五眼。
通該十界。而優劣有殊。如經所說五眼。皆如來所
具者。無非佛眼也。△二心徹智淨。
須菩提於意云何如恒河中（至）未來心不可得。
疏。由佛既具五眼圓明。故復示尊者云。無量恒河
沙世界。若干眾生之心。種種異見不同。佛悉知者。
葢由以無分別智而知。猶圓鏡之臨空。若澄波之
月現。所謂光吞萬像影。無喜亦無嗔耳。一切諸心。
皆為非心者。妄識本空也。是名為心者。真心不滅
也。所以者何下。釋非心之所以。葢三世之心。過去
已滅。未來未至。現在不住。皆是虗妄生滅。故求之
不可得也。
△十六斷福德例心顛例疑。（此疑從上。心住顛倒而來。文二。初問答標
多。次反覆申明）今初問答標多。
須菩提於意云何（至）以是因緣得福甚多。
疏。宗泐師云。前說眾生。心有住著。是為顛倒。若福
由心造。豈亦是顛倒耶。佛恐潛有此疑。故佛舉示
大千滿中。七寶徧布。施與眾生。是人以是因緣。得
福多否。尊者答意。深解佛說。以無住相布施。方為
得福多耳。△二反覆申明。
須菩提若福德有實（至）如來說得福德多。
疏。宗泐師云。佛斷此福德有實者。住相布施。成有
漏因。其福則寡。福德無者。是離相布施。成無漏因。
其福乃多。是則不住於相。心離顛倒。所作之福。無
非善也。
△十七斷無為。何有相好疑。（此疑。從前如來者。即諸法如義而來。文二
初斷色身是佛疑。二斷諸相是佛疑）今初斷色身是佛疑。
須菩提於意云何佛可以（至）是名具足色身。
疏。宗泐師云。上說諸佛所證。乃無為之法。云何佛
身而有相好色耶。佛恐尊者潛有此疑。故佛反問
而詰之曰。佛可以具足色身見否。尊者深通實相。
故答云。不應以具足色身見。以色即非色。身即非
身。唯一法身體也。故云。法身妙無為。不墮於諸色。
亦不離色身。見佛具足體。△二斷諸相是佛疑。
須菩提於意云何如來可以（至）是名諸相具足。
疏。前示色即非色。所謂匿王觀身實相。觀佛亦然。
佛又重示。諸相非相問答意者。謂法身無為。不墮
諸數。直指靈源。一真淨法界體故。慈氏偈曰。不離
於法身。彼二非不佛。故重說成就。亦無二及有。無
二者。無色相二身也。所謂色不異空。故即色相而
即法身之妙體也。故云了達本來際。智相都不得。
△十八斷無身。何以說法疑。（此疑。從上身相不可得見而來。文二。初遮
異見。二示正見）今初遮異見。
須菩提汝勿謂如來作是念（至）不能解我所說故。
疏。宗泐師云。如來色身相好。不可得見。云何為人
演說法耶。佛恐尊者潛有此疑。故佛斷疑切誡辭
曰。汝勿謂如來有所說法。今眾生見佛有所說者。
乃佛昔悲願弘深。於平等法界。無增減中而示聲
色。演法利生。以是法不可示。言辭相寂滅。故云莫
作是念。何以故。若人言下。謂若生等不達此意。實
謂如來有所說者。則為謗佛。不能解我第一義諦
故。若生等不執此意。則知如來稱性而說。說即無
說。則無增益謗咎之過耳。△二示正見二。初示說
無說相。二示大生得入。今初示說無說相。
<pb n="719"/>
須菩提說法者無法可說是名說法。
疏。由佛上遮異見。故向下直示說無說相。所說文
字。性空寂滅。即解脫相故。△二示大生得入。
爾時慧命須菩提白佛言（至）聞說是法生信心不。
宗泐師云。善現解空第一。與般若空慧相應。以慧
為命。故稱慧命。前云身乃非身之身。法乃非說而
說。身說俱妙。難信難解。所以有此疑問。
佛言須菩提彼非眾生非不眾生。
疏。宗泐師云。眾生有聖有凡。而凡夫眾生。於般若
性。不能深信。聖體眾生。乃能信解。言彼非眾生者。
非凡情眾生也。非不眾生者。非聖體眾生也。聖體
眾生者。即大根器也。豈可視為凡情眾生。而不能
信乎。佛恐善現。未達此意。故下文。重又釋之。
何以故須菩提（至）說非眾生是名眾生。
疏。宗泐師云。眾生眾生者。牒上文非眾生。非不眾
生也。如來說非眾生等文者。言非凡夫。是聖體眾
生。乃能信耳。
△十九斷無法。如何得說疑。（此疑從上十二十三疑中無法得阿耨菩
提而來。文二。初詰探幽徹。二佛示玄妙）今初詰探幽微。
須菩提白佛言世尊（至）為無所得耶。
疏。宗泐師云。前既云。實無法得成無上覺。如何却
有修證。故疑問之曰。為佛證菩提。是得無所得耶。
證無所證耶。然尊者已知佛得無所得。證無所證。
方入大圓覺海。今欲佛重露幽微。以示後徒云爾。
△二佛示玄妙三。（初示無法得。二示平等為正。三示修成證果）今初（示無
法得）。
佛言如是如是（至）名阿耨多羅三藐三菩提。
疏。由善現得悟佛意了證之處。故印證云。如是如
是。我證菩提。實無法得。所謂成道亦無得。本性圓
寂故。△二示平等為正。
復次須菩提是法平等無有高下（至）三藐三菩提。
疏。由前示無少法可得。佛又恐尊者墮無生見解。
故此文中。復示菩提。無纖毫增減。所謂諸菩薩超
十地果圓。證寂而常照。照而常寂。以至非寂非照。
即寂即照。離即離非。坐斷一切。頓離諸相。名曰平
等。真平等耳。故云。是法平等無有高下者。是名得
阿耨菩提果也。△三示由修成證。分三。初由證無
我。二示助修成證。三智淨果圓。今初。由證無我。
以無我無人無眾生無壽者。
疏。以無四相下。謂智淨理圓。獨無伴侶。豈有我人
眾生壽者智相。法我見哉。由菩薩妙舍摩他。止觀
力故。證無我分圓也。△二示助修成證。
修一切善法即得阿耨多羅三藐三菩提。
疏。修一切善法者。即三施該六度。六度成萬行也。
由修離相之力。超十地果圓。即得阿耨多羅三藐
三菩提故。△三智淨果圓。
須菩提所言善法者如來說即非善法是名善法。
疏。夫斷障證真已入妙圓覺海。所謂證無證相。智
無智相。生滅心淨。誰云善法。誰云非善法耶。唯證
者蕩無纖塵耳。故亦名善法也。
△二十斷所說無記非因疑（此疑從上修善法而來）。
須菩提若三千大千世界中（至）筭數譬喻所不能及。
疏。前云。既從修善法得證阿耨菩提者。則佛所說
是無記法。不能克證菩提果耶。佛恐尊者。潛有此
疑。故直示斷疑文曰。夫名句文身。雖屬無記之法。
若人得聞一歷耳根。即得頓斷色空二相。入無漏
心印。故持寶滿大千之界須彌之多。而不及持經
福行者。何也葢持經福行得成無漏福果之因。故
慈氏偈云。雖言無記法。而說是彼因。彼因者。即菩
提妙果之因也。
△二十一斷平等云何度生疑。（此疑從第十九疑中是法平等而來。
分三。初示實無生度。二示有度則墮四相。三示佛假我非墮情見）今初示實無生
度。
<pb n="720"/>
須菩提於意云何（至）實無有眾生如來度者。
疏。由前既云。是法平等。則無生佛之相。云何諸佛
令生入滅度耶。故佛恐尊者潛有此疑。徵示斷疑
文曰。汝勿謂如來作是念有生可度。何以故。以平
等真界佛無生度。故云實無有生如來度者。△二
示佛有度則墮四相。
若有眾生如來度者如來則有我人眾生壽者。
疏。若佛計度生見。則生界不空。墮於四相以實無
生度。故生界不減。佛界不增。是故達平等者。生無
生相。佛無佛相。△三示假我非墮情見。
須菩提如來說有我者（至）即非凡夫是名凡夫。
疏。如來示云有我者。不見我非我耳。雖云我者。隨
世俗諦。說假我意。然而自證分際中。獨無伴侶。誰
云我耶非我耶。而凡夫之人見佛云我。則云佛尚
稱我。云何是非我耶。故佛示云。若計我者。是凡夫
也。若不計我則非凡夫。是聖見眾生。即假名凡夫
也。
△二十二斷以相比知真佛疑。（此疑從第十七疑如來不應以色身
諸相而來。分三。初詰探。二佛難。三佛遮）今初詰探。
須菩提於意云何（至）以三十二相觀如來。
疏。以三十二相者。應身也。觀如來者。法身也。今佛
擊探尊者曰。汝可以在吾三十二相應身中。觀法
身如來否。尊者答云。如是如是。以三十二相應身
中。觀法身如來也。△二佛難。
佛言須菩提（至）不應以三十二相觀如來。
疏。由上善現即答以應身中可見法身如來。故佛
恐尊者以佛法身。仍墮聲色之量。隨示輪王。亦同
佛相。而難之也。夫輪王者。昔無非修施戒之福。未
脫欲界果色。因福果熟似同佛相。即非無漏之色。
是見愛色也。今佛轉識成智。得有為無漏不墮諸
數。即聲色而非聲色。同真際等法性。豈以輪王見
愛之色而可類哉。故佛難示尊者曰。若以三十二
相觀如來者。即轉輪聖王亦為如來矣。須菩提白
佛言下。即尊者一聞難語。乃徹悟如來法身頓離
諸相。不可以聲色境上而見佛法身也。所謂宗門
法眼非是色邊際事。豈虗謬語耶。△三佛遮。
爾引世尊而說偈言。
若以色見我以音聲求我是人行邪道不能見如來。
疏。佛既見尊者。一悟法身非聲色境。故重示偈證
曰。若以聲色見聞我者。是人乃墮凡夫徧計性也。
豈見法身如來淨妙之體也哉。是知要百尺竿頭
重進一步。十方世界頓現金身矣。
△二十三斷佛果非關福相疑。（此疑從上不應以具足相觀佛而來。
分四。初遮毀相之念。二出毀相之過。三明福相不失。四明不失所以）今初遮毀相念。
須菩提汝若作是念（至）得阿耨多羅三藐三菩提。
疏。宗泐師云。上明如來所證菩提不從福德而致
是則菩薩所修福德不成菩提之因。亦不克果報
耶。佛恐尊者生疑墮無為坑見離福德相而成如
來。故佛誡辭曰。汝若執離相見不以具足福德相
故而得阿耨多羅三藐三菩提者。則墮毀相見撥
無因果過。故佛切誡尊者曰。莫作是念如來不以
具足福德相故。得阿耨菩提也。△二出毀相過。
須菩提汝若作是念（至）說諸法斷滅莫作是念。
疏。由上誡尊者切切辭云。汝莫作小乘斷滅見念。
汝若作是念發阿耨多羅三藐三菩提心者。豈非
說諸法斷滅相。則墮外道見也。葢大乘所修福德
之因福德之果。但離取著之相。故又誡云莫起小
乘斷滅見之念耳。△三明福相不失。
何以故發阿耨多羅（至）於法不說斷滅相。
疏。何以故下重徵其意。言發菩提心者。必須悲以
導諸行。智以斷諸惑。習三心之妙觀。運定慧之雙
融。遊十地之真如。涉五忍之覺海。方得成就妙菩
提果。遠離斷滅相也。宗門所謂修證即不無。染污
<pb n="721"/>
即不得。豈墮斷滅見也。△四明不失福所以。分二。
初明地前住相行施。次地後證無我法。今初明地
前住相行施。
須菩提若菩薩以滿恒河沙等世界七寶持用布施。
疏。宗泐師云。假使初心大士。以無量世界七寶行
施度等行。皆以住相而行之者。所謂五蘊心相不
能廓徹清淨。知無我者。尚未得入通達位。況進修
習位。及究竟位中。忘取相心耶。△次地上證知無
我法。分二。初超勝地前。二斷疑取證。今初超勝地
前。
若復有人知一切法無我（至）以諸菩薩不受福德故。
疏。宗泐師云。若有人知一切法無我得成於忍云
云者。無我。無人法二執見也。忍者。即無生法忍也。
謂初地已去。至入究竟位中。俱名為忍。故地前。亦
名為忍。修比量觀。未脫取相心故。即解行無生也。
從初地至十地。謂之分證無生。從十地至等妙覺
地。謂之究竟無生。既得無生忍已。則勝于地前忘
相行施。其究竟大不同耳。故云此地上。勝於地前
菩薩。所作功德。何以故。以諸菩薩不受福德故。言
不受者。不受有漏諸福德也。夫有漏者。未斷分段
及變易生死心意識也。今得無漏之福。所謂轉識
成智。得有為無漏。永證大圓覺地。故云不受住相
之福德也。△二斷疑取證。
須菩提白佛言世尊（至）是故說不受福德。
疏。佛直示無漏妙德。則不受而受。得入性功德耳。
尊者因不解此意生疑。復白佛言世尊。菩薩云何
不受。既不云受福德。云何能證無生法忍。佛即示
之曰。菩薩所作六度萬行之福德者。不應貪著有
漏無漏取相之心。是故云。不受諸福德也。所謂富
有萬德。蕩無纖塵者。是名真福德耳。
△二十四斷化身出現受福疑（此疑從上不受福德而來）。
須菩提若有人言（至）亦無所去故名如來。
疏。宗泐師云。有來去坐臥者。乃應身如來也。無來
無去者。法身如來也。然如來昔行菩薩道時不受
福報。云何至果菩提有去來坐臥之相。使諸眾生
供養獲福。佛恐尊者。有此疑意。故佛示之曰。雖有
去來動作之相應身受供。而法身之體。如如恒不
動也。故彌勒偈云。去來化身佛。如來常不動。於是
法界處。非一亦非異。由非一非異。故亦能一能異。
一多圓融。自在無礙耳。
△二十五斷法身化身一異疑。（此疑從上應有去來法無去來而來
分七。初破應身異相。二破法身一相。三破一異合相。四破凡夫墮我相見。五示真我相。六示正知見相。七
示寂用雙忘相。今初應身異相。分二。初問微塵多否。次答微塵喻應無性）今初微塵多
否。
須菩提若善男子善女人（至）須菩提言甚多世尊。
疏。佛問世界碎塵而又稱微塵者。乃極微細之塵
也。即如空中遊塵而破七分。七分之塵。又各破七
分。乃透佛金之塵。亦名隣虗塵。即色邊際塵也。今
佛舉示尊者。故答云甚多。△二答微塵喻應無性。
何以故若是微塵眾（至）則非微塵眾是名微塵眾。
疏。以世界既碎為塵。故塵性實無所有。以世界對
待為名。故云微塵眾也。所以者何下。云佛說微塵
眾。微塵以世界為體。故塵無塵性。則非微塵也。然
此碎界為塵。各住本位。亦可寄名微塵。故云是名
微塵也。今則塵無異性。以喻法身流轉諸趣。動作
施為。如水成波。則波無異相。若內證一心。本無異
相。外應隨機。寓名應相。即應相。即應身而無應身
異相也。△二破法身一相。
世尊如來所說三千大千世界即非世界是名世界。
疏。既微塵聚而為界。故界即非界。今現住本位故
亦名世界。以喻法身原本應身異相。而成法身。故
法身一相。了不可得。又則佛身無為。本不墮諸數。
豈有一相而可異哉。△三破一異合相。
<pb n="722"/>
何以故若世界實有者（至）但凡夫之人貪著其事。
疏。前示應無異相。後示法無一相。今既一異之相
不存。況存一合相者。善現又恐法眾墮一合相見。
故復示之曰。世界雖塵聚成。有似一合相者。然一
合相者。即非一合相也。所以然者。若塵既聚為界。
中間合相。又從誰立。因隨世俗言說。假名一合相
者。故佛印證尊者曰。一合相者。即是不可說也。但
凡情墮於心識。種種執取計量之見是故佛法性
體本是離垢。凡情不了。於無言說中。墮于言說耳。
以上破非一異合相已竟。所謂法體如如。無自相
也。△四破凡夫墮我相見。
須菩提若人言佛說我見（至）是人不解如來所說義。
疏。由前法無自相。法身真我又從誰得。故佛斷尊
者疑曰。若眾生自墮情執不空四相。反云如來亦
有四相之見。故佛徵尊者曰。若人云佛有四相我
見是人解我所說義不。尊者頓會佛意。答云不也。
是人不解佛義不見如來真法身我也。△五示真
我體。
何以故世尊說我見人見眾生見壽者見（即假觀）即非
我見人見眾生見壽者見（示空觀）是名我見人見眾生
見壽者見（即中觀）。
疏。何以故下。重徵真法身體。所云真法身體者。由
隨世俗假立我說。今溯本窮源我即非我。見即非
見。是名真我真見。真法身體也。△六示真知見。
須菩提發阿耨多羅（至）如是信解不生法相。
疏。佛示初心大士欲得超無上菩提者。莫墮心意
識見。而求佛真法身體。夫真佛法身體者。以無分
別智而知。以無分別見而見。以無分別信而解。是
為得真知。真見真信真解。是故信解理圓。智無生
見。豈生法相乎。△七示寂用無礙。
須菩提所言法相者如來說即非法相是名法相。
疏。夫內證一心。故寂用雙忘。一片真如。母容毛髮
相入。故佛直示一心相即非相耳。若以即寂而用。
應物示機。豈無法相。故云是名法相。其猶月落萬
川本非來去。若以即用而寂。如來不出世亦無有
涅槃。故證大圓覺海。是以寂用雙忘。法無自相。寂
用無礙。非一非異能一能異者。妙法蓮華證於斯
矣。
△二十六斷化身說法無福疑（此疑從上塵喻化身是異而來。分二。
初明演法功德。次明說法離染。今初又二。初示無住相施。二較演法福勝所以）今初。示無
住相施。
須菩提若有人以滿無量（至）七寶持用布施。
疏。阿僧祇者。此云無數。今云無量阿僧祇者。即無
量數之無數也。以為大千世界之數。則多多矣。今
菩薩以滿多多大千中七寶。徧布施與眾生。然雖
施寶之多。兼修離相之行。亦不及持經演法之福。
△二較演法福勝所以。
若有善男子善女人（至）為人演說其福勝彼。
疏。若男子女人者。一者貫通五位大士。二者貫佛
座下弟子。七種人等。如華嚴善財參五十三位之
人耳。然雖文中云。發菩提心者。示因中大士。即該
果中諸大士也。今持經乃至四句偈等者。自修也。
為人演說者。令他修也。前示離相施行福。今示演
法施行福勝。所以福勝者。其義有三。一者弘法大
士自修勸他演法之時。若人一歷耳根永為道種。
大經云。如人食少量剛種子。必竟要穿有為無為
身故。是故彼菩薩雖修離相施行不能令生。得世
出世間如是諸妙利故。二者演法大士。非但自得
斷障證真。亦得令彼無量有情。速得斷障證真。展
轉教化。無量諸有情故。三者演法大士。自修益彼。
或以財施。或以法施。或以無畏施。總以般若波羅
密多止觀妙行。而為其行。斷障證真。得入大圓覺
海。是故云。其福勝彼耳。△二示說法離染。
<pb n="723"/>
云何為人演說不取於相如如不動。
疏。前先明自利。兼明利他。今此文中專為利生演
法即為利己斷障證真之義所以云利生演法何
故得利己證真者。由大士為人演說法時。不取語
言文字相。不取音聲相。不見自不見他。不取性不
取相。以如如智。內證一心。以如如境。外無異相。所
謂心無心相。境無境相。同真際等法性。非一相非
異相。非一異相。寂而常照。應用了然故。照而常寂。
照本寂故。寂照同時。一心不生萬法無咎故。離一
切相。名諸佛故。是故演法利生。故得斷障證真利
己而已。豈虗謬哉。
△二十七斷入寂如何說法疑（此疑從上演法與不動而來）。
何以故一切有為法（至）如露亦如電應作如是觀。
疏。上言如如不動。則佛常住世間為眾生說法。何
故又入涅槃耶。是故說偈示之曰。夫有為法者。即
世間生滅法也。佛生人中示同生滅。何故耶。由一
切眾生在迷。不達真如法一故。妄見無常生滅之
法。妄生我人眾生壽者四相。今佛復示六種之喻。
以破我人等四相。所謂如夢不真故。如幻。不實故。
如泡。畢竟虗假故。如影。不常故。如露。剎那生滅故。
如電。非但剎那生滅而且無實故。又前三喻。以喻
虗假不實。當體全空故。後三喻以喻剎那生滅畢
竟無常故。又影兼二義。一虗假。二是無常。由前大
士入寂將證實相之地。復以如幻三摩提妙舍摩
他之力。却來觀世間猶如夢中事。所謂一空一切
空法體如如無自相故。二一假一切假。非但有為
諸法如夢幻影。即此真如亦是幻故。三一中一切
中。即此幻法世出世間生滅之相。同真際等法性。
非空非假非中故。由此文字觀照般若而證入實
相第一義諦。故云應作如是觀者。所謂不觀五蘊
相。不觀五蘊性。不觀五蘊如。非觀非不觀。又觀無
所觀。故即觀而止。無觀而觀。故即止而觀。又由觀
本即止。止本即觀。是故止觀雙融。以妙定而即慧
也。以妙慧而即定也。方是真如活潑潑地。頓入金
剛心印法耳。以上釋正宗分一科已竟。△三是流
通分。
佛說是經已長老須菩提（至）皆大歡喜信受奉行。
疏。佛說此經已者。是阿難結集法藏般若義畢。乃
收語之辭也。長老須菩提者。舉請法之首也。比丘
二字前已釋也尼者。梵音此云女也。前比丘等者。
出家二眾。後優婆塞優婆夷者。在家二眾。今云優
婆塞及夷者。梵語。此云覲事男及覲事女也。所言
覲事者。謂以在家二眾全受五戒。恒以親覲供養
三寶而為其事也。故在家二眾。謂之外護三寶。兼
弘正法。普引雜類有情而入佛道。故出家二眾。謂
之內護三寶。演法利生攝諸羣眾。三乘普濟引導
迷塗入涅槃故。然佛四類弟子。唯比丘而為其主。
然此比丘復更選擇有道具德者。乃可傳也。一者
得法眼。二者是戒德。三者具定慧。四者具辨才。五
者具大乘根器。六者具大悲心性。七者具聲相福
德圓滿。若缺一二德者。難為知識。豈可傳宗續於
慧命乎。若果具如是七德。將遊十地之法門。或古
佛重示現也。所謂流通不絕法週沙界。豈可量哉。
一切世間等云云者。天即三界二十八諸天也。人。
即是天子以至于庶民也。阿修羅者梵語。此云非
天。有天之福。而無天之德也。具如別釋。等者。等諸
雜類眾也。如華嚴器世間及有情世間也。聞佛至
信受奉行者。凡在般若會中。一聞佛旨。所謂蕩色
空而非有。洗凡聖眼而入一心。洞法界之本由。徹
圓明之大覺。速得斷障證真。豈非皆大歡喜信受
奉行者哉。回向偈曰。
 我以精進力  悲智運妙心  凡情毛道智 
 測量法界空  不取性相際  妙觀入無為 
<pb n="724"/>
 超十地行圓  永證常樂果 

金剛般若波羅蜜經疏義（終）
音釋
疏。了蘊處界法。本來寂滅謂五蘊一科。十二處一
科十八界一科。梵語塞建陀。華言蘊。仁王經云。諸
眾生等有色心二法。色名色蘊。心名四蘊。皆積聚
陰覆真實性也。即色受想行識五蘊也。斯為合色
開心論。二。十二處者眼耳。鼻舌身及色聲香味觸
謂之十處色法。又斯二處法塵。謂第六識七識各
有半分。所謂獨影境。及真帶質。似帶質境中論。即
無表色也。心者即六識及意識見分中論。謂之開
色合心論耳。三十八界者。謂六根六塵六識。為十
八界。界者。各有分際。斯為心色俱開論。前五蘊為
實。在界處為假。即假實論三科義也。若溯流窮源
者。由迷自性智。故成識。或多或少論。由迷性。故成
色。亦或多或少論。若能轉識成智。轉性不計我人
等法。以智了色。色如影像不可得故。以性冥智。智
不可得。智性一如。所謂觸處成真法法本來常寂
滅故。是心印耳。
疏。斷十障證十如。而窮源實相金剛智慧到彼岸故
註云。十障者。即十地中俱生所知障也。十如者。
即十地中所證真如也。今云十障。一凡夫我相障。
有二愚故。一執著我法愚。即異生障。二惡趣雜染
愚。即惡趣諸業果等。此業果等。雖非愚品。愚品類
故。若斷此一障二愚。即證得徧行真如。謂此真如
所顯二空。無有一法而不在故。若證得此真如已。
即入菩薩初歡喜地。言歡喜者。初獲聖性具證二
空。能益自他生大歡喜故。又有三義。一得位。二證
理。三成行。由此三故。名極歡喜。即初始證一分實
相金剛智慧到彼岸故。二邪見障。誤犯身口意三
業障。此障有二愚。一微細誤犯愚。二種種業趣愚。
以此一障二愚。能障二地。若斷此一障二愚。即證
得最勝真如具成無邊淨戒之德。於一切法最為
勝故。若證得此真如已。即入菩薩第二離垢地。言
離垢者。由極遠離犯戒垢故。謂性戒成就。非如初
地思擇戒。由斯義故。名離垢地。而又進窮。證第二
分實相金剛智慧到彼岸故。三闇鈍障。即令聞思
修三慧忘失。及障勝定總持。此障有二愚故。一貪
欲愚。此障勝定及彼修慧。二圓滿陀羅尼愚。此障
聞思及障陀羅尼故。若斷此一障二愚。即證得勝
流真如。謂此真如所流教法。極為勝故。若證得此
真如已。得入菩薩第三發光地。言發光者。以成就
勝定總持。發起無邊妙慧光故。名發光地。而又進
窮證第三分實相金剛智慧到彼岸故。四微細煩
惱現行障。即定愛。法愛而不捨故。此障有二愚故。
一等至愚味八定故。二法愛愚。即解法慢。今得無
漏定無漏慧教。故違於彼。由斷此一障二愚。即證
得無攝受真如已。便成菩提法不住道。精進不退。
得入菩薩第四縱慧地。言𦦨慧者。法喻雙彰之名。
亦有三義。一初入證智能燒前地解法慢薪。二安
住最勝菩提法燒煩惱薪慧𦦨增故。三地滿足故。
依證智摩尼放淨慧光故名為𦦨。由斯三義故。名
𦦨慧地。又進窮證第四分實相金剛慧到彼岸故。
五下乘涅槃障。即前四地出世厭生死苦樂趣涅
槃障。此障有二愚故。一是欣。二是厭。所謂欣涅槃
之寂靜。厭生死之苦耳。有此二障。難越二乘。未得
出真入俗。利諸生故。由斷此一障二愚。即證得類
無差別真如。謂此真如生死涅槃皆平等故。若證
得此真如已。得入菩薩第五難勝地。言難勝者。此
地中真諦智。是無分別。世間工巧智。是有分別。此
真俗二諦相違。應令修合難合而能合故。令極相
應。故名難勝地。又進窮證第五分實相金剛智慧
<pb n="725"/>
到彼岸故。六粗相現行障。即執有染淨粗相現行
故。此障有二愚故。一觀察行相流轉愚。即是此中
執有染故。二多相現行愚。即是此中執有淨故。若
斷此一障二愚。即證得無染淨真如。謂此真如本
性無染。亦不可說。後方淨故。若證得此真如已。即
入菩薩第六現前地。言現前者。莊嚴論云。不住生
死及涅槃者。觀慧現前故。名現前地。又進窮證第
六分實相金剛智慧到彼岸故。七細相現行障。即
生滅細相現行故。此生滅相即是二愚。一細相行
愚。執有流轉細生故。二純作意求無相愚。即執有
細還滅故。若斷此一障二愚。即證得法無差別真
如。以了種種教法。冥同真際故。若證得此真如已。
即入菩薩第七遠行地。言遠行者。十住論云。去三
界遠。近法王位故。名遠行地。又進窮證第七分實
相金剛智慧到彼岸故。八無相加行障。即無相中
猶有加行。故未能現相及土。此障有二愚故。一於
無相功用愚。二於想自在愚。令於相中不自在故。
由斷此一障二愚。即證得不增減真如。謂此真如。
由不隨染淨及增減故。若證得此真如已。得入菩
薩第八不動地。言不動者。無分別智任運相續。相
用煩惱不動故。名不動地耳。又進窮證第八分實
相金剛智慧到彼岸故。九利他不欲行障。即四無
礙障成二愚故。一名於無邊所說法名句文字後
後慧辨陀羅尼自在愚。二辨才自在愚。即第四樂
說無礙障。若斷此一障二愚。即證得智自在所依
真如。謂若證此真如已。即入菩薩第九善慧地。言
善慧者。由得最勝無礙智故。名善慧地。又進窮證
第九分實相金剛智慧到彼岸故。十未得法自在
障。即十地大法智雲及所起事業障。即此一障有
二愚故。一障所起名神通愚。二障大智。即不能悟
入微細秘密愚。若斷此一障二愚。即證得業自在
所依真如。謂此真如具總持定門及受位智波羅
密諸行業故。若證得此真如已。即入菩薩第十法
雲地。言法雲者。法身。虗空。智慧如大雲。又由菩薩
諸三昧門。諸陀羅尼門。攝一切聞薰因。徧滿如來
藏中。以此聞薰習雲。徧週法界雨大法雨。充足無
量眾生。是名法雲地。又進窮證第十分實相。故云
斷十障證十如。而研窮永證實相金剛智慧到彼
岸故。又此十障。皆不越起信論中。生住異滅四相。
三細六粗。四相者。生住異滅。三細者。一業相。二轉
相。三現相。六粗者。即一智相。二相續相。三執取相。
四名字相。五造業相。六業繫苦果相。于此三細六
粗。總不越生住異滅。分三賢十地等妙二覺斷之。
謂地前及小果聲聞俱斷滅異二相。何則。由賢位
進初地。破第六七識中。執取名字相。故第六七識。
及身口意三業永捨分別二執。決不造也。故地前
破滅異二相。四果聲聞。初果破第六識中十種見
惑。初捨我法。永不造業。永不招苦果。故斷滅相。二
三四果。因破第七轉識。為第六意識根。故名為意
根。此第七識。由恒審思量我相隨。若依六識分別
前塵好惡之境。故有執取名字。及起惡造業招果。
今第六識念念修戒定慧解脫解脫知見。故帶令
第七識。亦念念成。戒定等故。破執取名字我法之
執。異見相也。又令第六七所起現行。薰入第八識
中。我法種子。亦皆拔去。故破欲界第七識中。九品
思惑種子。又聲聞修無漏定慧時。于第七識內緣
賴耶識性。永捨不計。將第八識中。我痴我慢我見
我愛四惑。最極計我法微細種子拔去。故頓斷色
無色界七十二品思惑煩惱。破思惑煩惱者。有二。
一由凡夫色無色界天味八定故。即成障礙無漏
道果。故未脫分段生死。報盡還入輪趣。今羅漢不
味不取。永捨定味。名八背捨。二由不計賴耶識性。
永捨我法。頓斷我見痴愛。涅槃尚不計取。況計取
<pb n="726"/>
賴耶識性故永捨生死。不隨輪迴。成無生殺賊果
也。外道由計定味。及計識性。妄取涅槃性見。妄證
無生。故我法賊種未曾殺盡。豈越生死者乎。問小
乘。向不知有第八識。今又何故。云有第八識耶。答
小乘雖不知有。然斷分段煩惱習種。總在八識中
斷。若地前賢位。入通達。得見道分者。亦與羅漢位
見齊。但羅漢未知心外無法。當處出生當處寂滅。
不可破壞。唯是一心。證大無生。成圓覺果。若羅漢
能知能了。頓空色心二法自性圓明。即得越超諸
地。得入無生。復次斷住相無明者。謂初地捨異生
障後。未至第六現前地時。還有染淨二相生滅流
轉未曾脫盡。若已入第六地粗相生滅現行。方能
永捨。故斷住相中。相續相也。又菩薩六地未入七
地時。還有無相觀智未曾脫盡。故住相中智相未
破。若入七地時方能永斷。初證無生。六粗永捨。但
三細未除。故未入大無生忍。若第八地。證入大無
生忍。頓破第八識中現相。所謂即親疎二相是也。
又八地將入九地時。于第八識中見分。微細我執
未曾脫盡。故八地未進九地時。四無礙智未得自
在。若進九地第八識中。見分轉相。始得永捨。更證
無生。以上續智二粗。現轉二細。為之住相無明。後
之種子為之生相無明。所以云生相者。謂見相二
分計微細二執為之枝葉無明。見相二分種子業
相為之根本無明。故三細六粗合配賢聖分生住
異滅四相。又配五六七八識而破除之。始進十地
堦級之位。以至等妙二覺中更有業相種子細中
之細無明未盡。故未證妙圓。覺海之果德耳。問十
障中。只有生住二相。并無異滅二相。答初地捨異
生障。豈非斷滅異二相。是故執取。名字。業相。業繫
苦相。皆收異生障內。若能捨去。即斷滅異二粗相
也。向後十地脫業相種子。亦該等妙二覺所斷。金
剛道後異熟果空。生滅與不生滅種子。故又復分
等妙二位。而斷之也。
逈無異熟之相註。宗鏡錄云。第八識本無賴耶之
名。由第七識。執第八見分為我。若不執持。但名異
熟識。此是善惡果位。以善惡業為因。即招感得此
因果也。故前世業為因。因是善惡。今世感第八識。
是無記異熟果。以世出世間分段及變易生滅之
相。總不能盡。直至金剛道後異熟果空。斷十障證
十如。逈無異熟之相。似心月孤圓。究竟絕言詮故。
轉八識而成四智註云。八識者。一眼識。二耳識。三
鼻識。四舌識。五身識。六意識。七轉識。八藏識。四智
者。一成所作智。二妙觀察智。三平等性智。四大圓
鏡智。謂前二智緣俗諦境多。後二智。緣真諦境多。
所言轉前眼耳鼻舌身五識。為成所作智。謂在凡
夫之中。墮在聲色五塵根境用事。今在佛果位中
能應能化。及于山河之身。隨機示現。故云成所作
智。二轉前第六識成妙觀察智者。謂在凡夫位中。
于第六識恒審思量。能鑑五塵比量差別之境。所
謂以帶質真帶質之相。今在佛果位中轉成妙觀
察智。鑑機差別。而能隨根說法者。故名妙觀察智。
三轉前第七識。成平等智者。謂在凡夫位中。第七
原名末那。此云分別識。亦名染淨識。分別有無二
相起染污故。今于佛果位中轉成平等性智。永絕
二邊相。深知寂滅無生忍境。故名平等性智。四轉
第八識成大圓鏡智者。謂此凡夫位中。原名阿賴
耶識。此云含藏識。以能含藏諸法有漏種子。由此
三義故。所謂一能藏。如寶藏庫。以能含藏有漏諸
法故。二所藏。前七識一切善惡無記三性故。三執
藏。以七識見分執第八識相分。亦執第八見分。起
我痴我慢我見我愛。四惑相應。而不離故。今在佛
果位中。轉成大圓鏡智。以喻得名。所謂如大圓鏡。
週徧法界。照用自在。離諸相故。六祖偈云。大圓鏡
<pb n="727"/>
智性清淨。平等性智心無病。妙觀察智鑑非功。成
所作智同圓鏡。以四智圓融妙偈之論。攝歸自性
真如。證有為無漏不落數故。不落數者。所謂斷障
證真。入大圓覺。到彼岸耳。
修道具五位人註云。一資糧位。二加行位。三通達
位。四修習位。五究竟位。是為五位。資糧者。十住。十
行。十向。為賢。亦名資糧位。資者。助也。糧者或食。或
鈔也。以修信住行向之糧鈔。而資十地福慧之基
址。故名資糧位也。加行者。三賢已後。修煖頂忍世。
名入四加行位也。即精進之別名耳。通達者。前通
三賢。後通十地等妙二覺。名通達位也。修習位者。
即修十地真如。了六度而即一心。悟萬行而即一
體。名修習位也。究竟者。越十地進等妙二覺。斷最
細無明。名究竟位。
色界四天註云。一初禪三天。一梵眾天。二梵輔天。
三大梵天。二禪三天。一少光天。二無量光天。三光
音天。三禪三天。一少淨天。二徧淨天。三無量淨天。
四禪九天。一無雲天。二福生天。三廣果天。四無想
天。即外道天。六識粗想不行。妄計涅槃。名無想天。
五無煩天。六無熱天。七善見天。八善現天。九色究
竟天。以上五天名那含天。梵語那含。此云不來果。
即三果聖人。斷九品思惑盡。不來欲界受生。寄住
色界天耳。
無色四空天註云。一空無邊處天。二識無邊處天。
三無所有處天。四非想非非想處天。前色界無煩
天。以至超越非非想定。若不計我即證無生。若計
我取證。即墮外道見。不能斷惑證真。又三地菩薩。
亦由四禪八定之力。而得發起無邊妙慧光故。即
進四地果德。而佛遊履者。示軌後徒故。
四禪四空八定之力註云。一初禪具三義。一離障。
即欲惡不善法。二修行對治。即有覺有觀。三修行
利益。即名離生喜樂地耳。二禪亦有三。初離障。即
滅覺觀。二修行對治。即內治一心。無覺無觀。三修
行利益。名定生喜樂地。三禪亦具三義。一離障。即
喜心。二修行對治。具三支心。一住捨。捨喜心故。二
正念。不隨喜心故。三正智。得成淨妙樂故。以上三
義。即對治心也。三得利益。名離喜妙樂地。四禪亦
具三義。一離障。即斷樂先除苦喜憂滅。二修行對
治。不苦不樂。三得利益。名捨念清淨地。次明四空
天。即無色界天也。一由前欲界天厭欲歸色。是定
果色。離欲界染污相。是淨妙色。如水月空花。無實
色故。今此天。復又厭色歸空。故此天。名空無邊處
天。二厭空歸識。方滅色空二境。無第七識粗相。故
此天只有半分末那。名識無邊處天。三厭識歸賴
耶。謂第七末那識見分不行。賴耶性漸除。名無所
有處天。四厭賴耶識性則覺有礙。故還厭之。研窮
識性皆無。頓入寂靜之處。豈不快哉。但此天粗想
雖滅。細想未除。粗想滅者。此天以盡識性故。細想
未除者。還計執有涅槃性。故云名非非想處天。
三輪體空註云。身口意三輪以大士了自身如實
相。觀身如是。觀佛亦然。故內外三輪空寂。又布施
與者。受者。中間財物。以當體全空。故曰三輪空寂。
止觀二門註云。一止門二觀門。今初止門者。有五。
一戒行止。以菩薩三聚戒。所謂攝律儀戒。攝善法
戒。饒益有情戒。纖毫無毀犯故。故梵語毗尼。此翻
云滅。滅諸非故。是名戒行止。二依處止。謂大士勤
修最上一乘。必須遠離憒閙。名聞利養。在蘭若處
名為依處止。三定行止。謂古德專教人看一話頭。
綿綿密密。親親切切。必竟如何是本來面目。如此
看來看去。疑來疑去。參來參去。參到一個無參處。
疑到一個無可疑去。行也如此。坐也如此。蹔也如
此。睡也如此。穿衣也如此。喫飯也如此。乃至無一
時一刻剎那之際。究竟無不參之。無不疑之。所謂參
<pb n="728"/>
到無可參處。疑到無可疑處。忽然疑團脫落。坐斷
古今。㘞地一聲。原來一段現成公案。所謂觸處逢
真照體獨立名定行止。四斷惑止。古人謂大事未
明如喪考妣。大事已明。還更要如喪考妣。若見道
之後。必須教觀印證心地。或習唯識真勝義性。所
云真勝義性者。以坐斷真際現量之見。所謂法不
得有無。始證無生際。了無少法可得。得入菩薩通
達位。見素法身。捨異生障。證徧行真如。頓入真如
大海。更無餘法。故得了六度而即一心。斷生住異
滅四相無明。永為斷絕。方證大圓覺地。所謂證無
證相。智無智相。唯證者。蕩無纖塵。名為斷惑止。五
不二止有三。初體真止。二方便隨緣止。三息二邊
分別止。初體真止者。以當處出生。當處寂滅。毫無
轉處留情。了一切法從本以來離言說相。離心緣
相。不可破壞。唯是一心。名體真止。二方便隨緣止。
運無量大悲心。念念利生。修六度萬行。而隨來隨
息。如紅爐點雪。當下銷鎔。是名方便隨緣止。三息
二邊分別止。謂大士入初地。進二地三地四地時。
得無攝受真如。念念得入真諦。捨俗諦時。是息俗
諦止。又菩薩入俗諦時。以至入七地八地。頓入無
生法忍。證不增不減真如。捨無相觀智現行障。坐
斷涅盤心淨。況有生死者。是名息真諦止。次又從
八地進九地十地。以至等妙覺地。證無一異之相。
而能隨緣不變。不變隨緣。非一非多。非生非滅者。
名入妙圓覺海。是為息二邊分別止。又初是見道
分。次修道分。後證道分。所云證道分者。即真而俗。
放之則徧週法界而無外。即俗而真。卷之則退藏
毫末以無內。妙法蓮花至于斯矣。是為不二止也。
二觀行者。有三。一空觀。起信論云。恒念苦空無常
無我不淨法者。是為事行觀。復次觀空者。了一切
法無我無人無眾生無壽者。以法體如如無自相
也。所謂一空一切空故。二假觀。以觀一切法。過去
如光影。未來如光影。現在如光影。又觀一切聖凡。
世出世間因果報應之法。如夢如影如幻如像。如
水月空華相似。無實體故。乃至真如。亦是假名。何
以故。真如性者。以無性為性。是故亦如幻也。所謂
一假一切假故。三中觀者。謂即全性起修。全修即
性。了六度而即一心。悟妙行而即一體。非一非多。
如淨滿月。獨無伴侶。不可得而思議也。所謂一中
一切中故。是以空假中全體圓融。圓融無礙。是為
真如活潑之地耳。故三觀而即三止。三止而即三
觀。乃至非止非觀。能止能觀者。得入大光明藏法
界海耳。
三性。三無性等註云。一徧計性者。謂周徧計度一
切法非法相。如執夢幻之境。以為實有。即我法二
執也。故云徧計性。二依他起性者。謂從體起用。如
水成波。執波相以為實有者。是徧計性也。不執波
相者。即依他本位性也。若攝用歸體者。即依他無
性。即圓成性也。三圓成實性者。謂在凡不減。在聖
不增。無欠無餘者。名之為圓。而持諸法性相。名之
為成。由對徧計虗妄之性。名之為實。三法各有其
體。不能改易。名之為性。故名圓成實性耳。又徧計
性情有理無。依他性相有性無。圓成實性。理有情
無。故云三性三無性等。
三千大千世界註云。謂四天下足滿一千。名為小
千世界。又小千數一。數至一千。名為中千世界。中
千數一。數至一千。為大千世界。三次言千。故名三
千大千世界。
二十四個不相應一眾同分。二命根。三得。四異生。
五無想定。六滅盡定。七名身。八句。九文。十生。十一
老。十二住。十三無常。十四流轉。十五定慧。十六次
第。十七時。十八相應。十九勢違。二十不淨。二十一
薄皮。二十二數。二十三數和合。二十四不和合。共
<pb n="729"/>
二十四數。所云不相應者。離色心外無別法故。是
假名者。名不相應。以不與心相應。不與色相應。故
云不相應耳。
三心註云。一直心正念真如法故。二深心樂修一
切諸善法故。三大悲心普救一切諸眾生故。又直
心。即攝十住。二深心。即攝十行。三大悲心。即攝十
回向。若三心齊修。即攝十地妙行。若三心滿足無
餘。即攝等妙二覺之位。總不越乎三心耳。
故三十一種色法一形色十種。長短。方圓。粗細。高
下。正不正。二表色八種。取捨屈伸。行住坐臥。三顯
色十三種。青黃赤白。光影明暗。雲烟塵霧空。
如來三十二相一足下平如奩底。二足下千福輪
相。三手足指長勝餘人。四手足柔軟。五手足指合縵
網。六足跟滿足。七足趺高好。八伊尼延鹿王腨。九
立手摩膝。十陰藏如馬王。十一身縱廣等。十二身
毛上生青色柔軟。十三毛上向右旋。十四金色光。
十五身光面各一丈。十六皮膚細滑不停塵水。十
七兩足下兩手肩七處滿。十八兩腋下滿。十九身
如師子王。二十身端直。二十一肩圓好。二十二四
十齒具足。二十三齒白淨齊密根深。二十四四牙
白而大。二十五頰車如師子。二十六得味中上味。
二十七舌薄覆面至髮際。二十八梵音深遠。如頻
伽鳥。二十九眼色如金精。三十眼𥇒如牛王。三十
一眉間白毫如兜羅綿。三十二頂上肉髻成相等。

<article id="n501">金剛經如是經義</article>

No. 501
<sarticle>金剛經如是經義卷上</sarticle>

金剛般若波羅蜜經
金性堅剛。能破萬物。如人有智慧。能斷絕貪嗔癡
一切諸相。梵語般若。華言智慧。性體昭融。善破一
切煩惱。轉為妙用。梵語波羅蜜。華言到彼岸。眾生
作業受苦生死輪迴之地。謂之此岸。諸佛菩薩究
竟超脫清淨安樂之地。謂之彼岸。凡夫即此岸。佛
道即彼岸。一念惡即此岸。一念善即彼岸。六道如
苦海。無舟不能渡。以般若六度為舟航。渡六道之
苦海。故云到彼岸。言人之智慧。如金之剛。便可脫
離業障。至佛地位。故曰般若波羅蜜經。徑也。學佛
之捷徑。即成佛之道路。凡人欲到此路。當內修般
若以至究竟。若但能誦說。心不依行。是身外覓佛。
向外求經。終不悟理見性。故佛號為金剛般若波
羅蜜經。總是要人從凡悟聖。永息迷心也。
<other>○法會因由分第一</other>說法聚會。由此起因。分者。分
也。梁昭明太子。以經文浩繁。故分為三十二分。使
人便於講誦也。
如是我聞。
阿難自言如是之法。我從佛聞。明非自說。如者。眾
生之性。萬別千差。動靜不一無可比類。無可等倫
是者。即是眾生之性。離性更無別法。法非有無謂
之如。皆是佛法謂之是。聞者。聽聞也。聽非無聞。亦
非有聞。了無取舍。名為真聞。故云。水不離波波是
水。鏡水塵風不到時。應現無瑕照天地。又頌曰。猿
啼嶺上。[鴳-女+隹]唳林閒。斷雲風卷。水激長湍。最愛晚秋
霜午夜。一聲新雁覺天寒。
一時佛在舍衛國祇樹給獨園。
一時者。當日說法之時。佛。梵語。華言覺。謂能覺悟
自性。併覺悟羣生也。孔子曰。西方有大聖人。不治
而不亂。不言而自信。不化而自行。正指佛也。生於
周昭王時。號曰釋迦。舍衛。波斯匿王所居之國。祗
樹。乃匿王太子祇陀所施。舍衛國有名須達拏者。
常施孤獨貧人。因稱給孤獨長者。曾往護彌長者
<pb n="730"/>
家求婚。其家請佛說法。須達拏聞之。心開意解。欲
請佛歸。佛令先歸求地。惟祇陀太子有園。遂往求
之。太子戲曰。爾布金滿園我即與汝。須達隨運金
布之。太子見其意誠。却金許地。同建精舍。請佛說
法。故名給孤獨園。佛在此將以說經。
與大比邱眾千二百五十人俱。
梵語比邱。比。破也。邱。煩惱也。言能破除煩惱。華言
僧。亦名乞士。上乞法於諸佛。以明己之真性。下乞
食於世人。以為世人種福。大比邱。乃得道之深者。
佛欲講真空無相妙理。非成材達德之大比邱。安
能言下頓悟。故與之俱處於園中。其眾有千二百
五十人。具見信從之多。
爾時世尊食時著衣持鉢（至）次第乞已還至本處。
爾時。言彼時。佛為三界之尊。舉世恭敬。故稱世尊。
正當喫食之時。著柔和忍辱之衣。持四天王所獻
之鉢。乞食於人。佛為王太子。而乃持鉢乞食。欲使
後世比邱。不植資產。不生驕慢之意。次第乞者。不
擇貧富貴賤。巡門而乞。大慈平等。乞畢。復歸於園。
飯食訖收衣鉢洗足已敷座而坐。
食畢。收衣鉢。無繫戀也。洗足。欲清淨也。敷座。陳設
講座也。此說法常儀。智者禪師頌曰。法身本非食。
應化亦如然。為長人天福。慈悲作福田。收衣息勞
慮。洗足離塵緣。欲證三空理。跏趺示入禪。
<other>○善現起請分第二</other>善現。須菩提之別名。初生時。
其家盡空。相師占之。唯善唯吉。故又名善吉。於大
眾中起身。請問佛法。
時長老須菩提在大眾中（至）而白佛言希有世尊。
長老。年高德尊之稱。從座而起。將以請佛說法。偏
袒右肩。乃執役服勞之禮。懺悔謝過之儀。右膝著
地。右是正道。左是邪道。此用正道以歸依也。合掌。
心合於道。道合於心。所以收斂起敬。總是整理威
儀。以伸問詞。希有者。讚佛為舉世所罕見。
如來善護念諸菩薩善付囑諸菩薩。
此一段。須菩提請問之詞。而首稱佛曰如來。如者。
寂然不動。真性之本體。來者。感而遂通。真性之應
用。心常空寂。湛然清淨。無所從來。亦無所去。故稱
佛為如來。善護念者。令諸學人。以般若智慧。煉自
身心。不令妄起憎愛。沾染六塵。墮生死苦海。惟其
善護念故。又善委付囑托諸菩薩。教之奉法而行。
念念精進。勿使斷絕。須菩提說此二句。欲佛說法
以教人。使人得證佛果。菩薩。即受如來教法之人。
為修行者之通稱。在講座者甚眾。故曰諸菩薩。
世尊善男子善女人（至）應云何住云何降伏其心。
善男子。正定心也。善女人。正慧心也。謂能決斷定
慧。永無退轉也。阿。無也。無諸垢染也。耨多羅。上也。
三界無能比也。三。正也。正見也。藐。徧也。一切有情。
無不徧有。三菩提。知也。知一切有情皆有佛性。梵
語阿耨多羅三藐三菩提。華言無上正等正覺。謂
真性也。得此性者。所以為佛。超脫三界。不復輪迴。
住。謂止而不遷。降伏。謂能制之御之。須菩提發問
曰。若善男子善女人。發求正覺之心。應當於何所
安住。一切眾生躁擾不停。猶如飄風動搖隙塵。念
念相續。無有閒歇。若欲修行。當以何道降伏其意。
欲世尊指示用功法則。川禪師云。這問從甚處出
來。頌曰。你喜我不喜。君悲我不悲。雁思飛塞北。燕
憶舊巢歸。秋月春花無限意。箇中只許自家知。
佛言善哉善哉須菩提（至）善付囑諸菩薩。
佛讚須菩提所說。如來二句甚善。能知我意。善教
諸人不起妄念。心常精進。勿令染著諸法相也。
汝今諦聽當為汝說（至）應如是住如是降伏其心。
諦。詳審也。若善男子善女人。發正覺之心。即是當
止之地。就此而住。不可暫離。設或妄心萌動。當以
此為制御之方。兩如是。言只這裏便是。不必他求。
<pb n="731"/>
凡夫之心動而昏。聖人之心靜而明。凡夫多被境
礙心。事礙理。不知心空境自空。理寂事自寂。心境
兩忘。乃是真法。忘境猶易。忘心最難。若不忘心。但
欲忘境。境不能忘。反增紛擾。故萬法惟心。若能見
性。不生妄念。便是降伏其心也。龐頌曰。世人重珍
寶。我貴剎那靜。金多亂人心。靜見真如性。
唯然世尊願樂欲聞。
唯然者。領諾之詞。須菩提聽佛所說。而欣然領諾。
願佛廣說。令中下根機。皆歡喜聽受。盡得開悟也。
<other>○大乘正宗分第三</other>乘。載也。載度一切眾生。乃正
大之宗派。
佛告須菩提諸菩薩摩訶薩應如是降伏其心。
摩訶。大也。摩訶薩雖未成佛。實高菩薩一頭地。菩
薩念慮清淨。慈悲喜捨。種種方便。化導眾生。摩訶
薩雖在塵勞。心常清淨。能化所化。心無所著。乃大
悟人也。人心妄念。最易潛滋暗長。故佛告須菩提
等。又單提一句應如是降伏其心。言當以此清淨
智慧。降伏其妄心也。下文度眾生。而無一毫著相。
正是降伏心處。
所有一切眾生之類（至）若非有想若非無想。
一切含靈。謂之眾生。俱有佛性。非獨人也。卵生。禽
鳥之類。胎生。人獸之類。濕生。從濕而生。蚊螢之類。
化生。變化而生。蠶蛾之類。色是色身。想是思慮。有
色者。溺於情識。執有之心。妄見是非之輩。無色者。
離情絕欲。執著空相。不修福慧之輩。有想者。眼見
耳聞。常起妄念。口說佛法。心不依行。無想者。持靜
坐禪。能除一切妄念。猶如木石。不習智慧方便。非
有想非無想者。一念寂然不動。似非有想。而實又
虗中能照。不是無想。有無俱遣。語默雙忘。無取舍
愛憎之心。歷數九類。正所謂一切眾心也。
我皆令入無餘涅槃而滅度之。
我。佛自稱也。令入。使悟入也。無餘者。功行圓滿。清
淨自然。全無習氣煩惱。其中安樂。無有餘欠漏隙。
涅槃。圓滿清淨之義。楞嚴經云。涅槃清淨。不生不
死之地。一切修行者所依歸。乃超脫輪迴。出離生
死。即如來究竟到彼岸地位。滅者。滅盡一切習氣。
度者。渡脫生死苦海。佛謂一切眾生。皆因妄念蔽
錮。不能作佛。我盡使他同歸覺悟。造到無餘涅槃
處。令一切眾生皆受化渡。總見佛心平等。普願與
一切眾生。同入圓滿清淨無餘涅槃。同渡生死苦
海。同諸佛所證也。
如是滅度無量無數無邊眾生實無眾生得滅度者。
一切眾生。皆從業緣中現出。或生而為人。或生於
天上。或生為畜類。或生於地獄。無非自業緣而生。
是本無此眾生也。故佛言我雖如此滅度眾生。良
由眾生本性原有佛。原自能度。特不能覺悟而名
為眾生。即使度盡無限量。無數目。無邊際。如此其
多。皆不過還其本然而已。何可言我度他。故曰實
無眾生得滅度者。六祖壇經云。自性自度。名為真
度。淨名經云。一切眾生本性常滅。不復更滅。文殊
菩薩問世尊。實無眾生得滅度者如何。世尊曰。性
本清淨。無生無滅。故無眾生得滅度。無涅槃可到。
此皆歸之眾生自性耳。華嚴經云。若人欲了知。三
世一切佛。應觀法界性。一切惟心造。造化因心偈
曰。賦象各由心。影嚮無欺詐。元無造化工。羣生自
造化。
何以故須菩提（至）眾生相壽者相即非菩薩。
佛呼須菩提問曰。何以故度眾生。實無有可度者。
菩薩若見有度。便覺為己私計。誇功示能。為貪惡
業。是有我相。有我即有人相對。分別爾汝。較量賢
愚。為嗔惡業。是有人相。既見有人。未免分別箇種
種眾生。觸類生情。偏向執著。為癡惡緣。是眾生相。
因有人見眾生見。便不肯平等。自求福利。思量長
<pb n="732"/>
生於世。為愛惡緣。是壽者相。有此四者形相。則吾
心智慧。從而昏蔽。却與眾生同一迷途。便不是菩
薩地位中人。此所以雖度眾生而實無度也。能除
四相。即名降伏其心。
<other>○妙行無住分第四</other>奧妙之行。本無住著。
復次須菩提菩薩於法（至）應如是布施不住於相。
須菩提原從座而起請問。故佛命之復位次。使之
定則生慧也。佛言心無四相。此心何所住著。當如
雲行於天。水流於地。無所絆礙。俱胝和尚凡見僧
來問話。唯豎一指頭。佛鑒禪師頌曰。不用將心向
外求。箇中消息有來由。報言達磨西來意。祇在俱
胝一指頭。菩薩了悟人法二空。心無取捨。能知聖
凡一體。空色一般。善惡一等。內破一切執著。住無
所住。龍濟和尚頌曰。心境頓消融。方明色於空。欲
識本來面。青山白雲中。是於佛法應當無住。非勉
強也。凡夫不識自佛。只向外求。住相迷真。分別他
境。不能助道。但求福利。似箭射空。如人入暗。菩薩
有此無住之念。行於布施。凡形色。聲音。馨香。滋味。
與情所感觸。法所化導。名為六塵。皆是我與眾生
共具。要去布施。不見有我為能施人。不見有他為
受施者。不見中閒有物可施。三體俱無染著。是以
智慧性。照見一切皆空。不求果報。菩薩但應如是
布施。而不可住於相。修行人有六度。而布施第一。
能除我人眾生壽者四相煩惱妄想取舍憎愛之
心。清淨行施。不生執著。是不住相布施也。傅頌曰。
禪河隨浪靜。定水逐波清澄清生覺性。亡慮滅迷
情。徧計虗分別。由來假立名。若了依他起。無別有
圓成。
何以故若菩薩不住相布施其福德不可思量。
菩薩何以不住相布施。葢菩薩若是無住。遇緣即
施。緣散即寂。心中清淨。利益一切。雖不徼福。自然
離生死苦。受大快樂。歷千劫而不古。超三界以長
今。其福德自致。不可思惟而量度也。夫佛貴無相。
緣何說福得。葢憫眾生被六塵染著。未可遽化。故
以福德無限姑誘之。
須菩提於意云何（至）亦復如是不可思量。
於意云何。佛將欲問之。而教他心中酌量何如。不
也世尊。須菩提謂其言不然。佛舉東南西北四維
上下十方。言宇宙莫大於虗空。不可思量。菩薩無
住相布施所得福德。徧滿虗空。亦如十方廣大。不
可得而思量也。川禪師云。可知禮也。頌曰。虗空境
界豈思量。大道清幽理更長。但得五湖風月在。春
風依舊百花香。
須菩提菩薩但應如所教住。
佛呼須菩提。言此心所應止處。但當如上所說不
住相之教。安住其心。要知不住相。即是降伏。若能
降伏。心便止而不遷。故曰應住。三昧經云。如來所
說法。悉從於無住。我從無住處。是處禮如來。○經
中言語雖多。總是說真空無相妙理。以化度眾生。
必眾生能安住降伏。不生我人眾生壽者四相。纔
可到涅槃地位。說布施者。不過使修行者。易於入
門。原不甚重。一經大義已盡於此。下文不過反覆
辨明無相之意。恐人一著有相。便不能安住降伏
也。
<other>○如理實見分第五</other>真如之理。乃真實見解。
須菩提於意云何（至）所說身相即非身相。
上言安住降伏。能成佛果。恐人疑實有佛身可見。
不知吾心中自有如來。故問須菩提可以身相。見
如來不。須菩提已解佛意。曰不也。色身有相。從地
水風火假合成形。法身無相。乃般若真性。有何形
體相貌。色身是凡夫。法身是如來。凡夫但見色身。
不見法身。故不可以身相得見如來。其故謂何。如
來說法時。現此身相。原是幻形。非真實身相也。豈
<pb n="733"/>
得以此見如來。凡夫謂色身是有。執著修行。不見
佛性。生死轉重。如來法身無相。本無生滅。猶若虗
空。於何有迹。故言所說身相。即非身相。寶積如來
頌。曰凡相滅時性不滅。真如覺體離塵埃。了悟斷
常根果別。此名佛眼見如來。川禪師云。且道只今
行立坐臥是什麼相。休瞌睡。頌曰。身在海中休覓
水。曰行山嶺莫尋山。鶯啼燕語皆相似。莫問前三
與後三。
佛告須菩提凡所有相（至）若見諸相非相即見如來。
佛言不特如來無身相可得。即世間凡一切涉於
相者。皆是虗而不實。妄而不真。色身是相。中有真
實之體。故云皆是虗妄。法身非相。却是真如本體。
備乎其中。人若能識破此諸相非真實相。是見色
身中有法身。自性中有如來。而如來豈可外求。迴
光返照。得見身相。無形可得。是能具智慧性。即為
見如來矣。傅頌曰。如來舉身相。為順世間情。恐人
生斷見。權且立虗名。假言三十二。八十也虗聲。有
身非覺體。無相乃真形。川禪師云。山是山。水是水。
佛在甚麼處。頌曰。有相有求俱是妄。無形無見墮
偏枯。堂堂密密何曾閒。一道寒光爍太虗。
<other>○正信希有分第六</other>生真正信向心。此人最為希
有。
須菩提白佛言（至）得聞如是言說章句生實信不。
須菩提前言如來無相。恐眾生不親見佛身。徒聞
此章句所說佛法。未必能真實信向。故有此問。
佛告須菩提莫作是說（至）能生信心以此為實。
佛恐阻眾生修進之心。故答曰須菩提。莫作是說。
雖如來沒後。至後五百歲最遠之時。亦必有持守
佛戒。修行善事的人。能於此經中聞得一章一句。
信心油然而生。把此經信得鑿鑿皆是真實語者。
不因時遠遂無人也。傅頌曰。因深果亦深。理密奧
難尋。當來末法世。惟恐法將沉。空生情未達。聞義
恐難任。如能信此法。定是覺人心。川禪師云。金佛
不度爐。木佛不度火。泥佛不度水。頌曰。三佛儀形
總不真。眼中童子面前人。若能信得家中寶。啼鳥
山花一樣春。
當知是人不於一佛二佛（至）乃至一念生淨信者。
種諸善根。謂一於諸佛所。諸菩薩所。一切尊長之
處。恭敬供養。承順教命。一於貧苦眾生。起慈愍心。
隨力惠施。一於對諸惡類。自行柔和忍辱。令彼發
歡喜心。一於六道眾生。不行欺毀。不加殺害。信心
者。謂信般若波羅蜜。能除一切煩惱。能成就一切
出世功德。能出生一切諸佛。信自身佛性。本來清
淨。無有染污。與諸佛性。平等無二。信六道眾生。本
來無相。信一切眾生盡得成佛。可見心為眾善之
根本。是人若非清淨其心。何能遽信佛之所說。當
知他不止在一二諸佛善人。及四五諸佛善人處
培植善根。必已曾於無限量諸佛善人處培植眾
多善根。故纔聞是經。便覺心耳相契。從一念清淨
不染中。真實聽信。葢有發生而不可遏者。在五百
歲後。尚且必有是人。況近代乎。
須菩提如來悉知悉見是諸眾生得如是無量福德。
悉。皆也。是人能生淨信心。心便與如來相合。進之
可以為如來矣。雖是世遠。一切眾生。當得如是無
可量度的大福德。豈能逃如來所知所見。言理之
必然也。川禪師頌曰。一佛二佛千萬佛。各各眼橫
兼鼻直。昔年曾種善根來。今日依前得善力。須菩
提。須菩提。著衣吃飯尋常事。何須特地却生疑。
何以故是諸眾生無復我相（至）無法相亦無非法相。
眾生何以得無量福。皆因生淨信心時。無復有我
人眾生壽者四相。故於佛法初不泥紙上陳言。不
著一法相。亦不離佛氏宗旨。不著一非法相。心生
則一切法生。心滅則一切法滅。心既清淨諸法俱
<pb n="734"/>
空。故無聖賢等見。一切善惡諸法相。諸相盡空如
此。故得福如虗空廣大。不可思議也。
何以故是諸眾生若心取相（至）法尚應捨何況非法。
眾生何以諸相皆無也。心本虗圓活潑。不可少有
執著。佛與眾生。惟此一心。無形無相。不生不滅。當
下便是。動念即乖。猶如虗空。無有邊際。若執取一
形相。是著相外求。求之轉失。不離我人眾生壽者
四相。此取法相。而偏於有法。取非法相而偏於無
法。所取雖不同。俱是著於我人眾生壽者四相。此
無智慧者。如何得成佛道。人心不可取相如此。是
故不當執取有法。亦不當執取無法。以是不當取
之故。佛常常與汝等說。當知我所說之法。譬如渡
水之船筏然。人未濟度。須用以渡之。既登彼岸。即
棄之而不用。喻人未了悟真性。不可無佛法。既了
悟真性。即不須佛法也。夫佛法尚當捨之而不用。
何況非佛法者。此其所以不當取也。不然。焉能悉
無諸相。而得福德也哉。慈受禪師云。順天門外古
招提。爛熳春光照錦谿。物物更無心外法。箇中能
有幾人知。川禪師頌曰。得樹攀枝未是奇。懸崕撒
手丈夫兒。水寒夜冷魚難覓留得空船載月歸。
<other>○無得無說分第七</other>法體空寂。本無所得。亦無所
說。
須菩提於意云何（至）如來有所說法耶。
不應取非法。人所易知。若併不應取法。何以漸進
佛果。故佛以有所得。有所說法而設疑以詰之。
須菩提言如我解佛所說（至）亦無有定法如來可說。
有定者。執一而無變通也。須菩提曰。若我解悟世
尊所說之義。豈是世尊真謂佛有所得。有所說法
耶。心本無得亦不言不得。但為眾生所見不同。如
來因彼根性。種種方便。開誘化導。指示一。切眾生
使其離諸執著。凡妄心生滅不停逐境界。前念瞥
起。後念隨覺。覺既不住。見亦不存。可見法原在心
中。惟具智慧性者。自能變而通之。原無有定法。可
名為無上正等正覺。亦原無定法。使如來可得而
說。法華經云。諸根利鈍。精進懈怠。隨其所堪。而為
說法。是故法無定相。迷悟懸殊。若未悟時。似無所
得。若悟了時。似有所得。得與不得。皆是妄見。但不
可執著。自契中道。豈有定法可說耶。川禪師云。寒
即言寒。熱即言熱。頌曰。雲起南山雨北山。驢名馬
字幾千般請看浩渺無情水。幾處隨方幾處圓。
何以故如來所說法皆不可取不可說非法非非法。
法之所以無有定者。何也。如來所說之法。都是了
悟真空妙理。可以性修。而不可以色相取。可以心
傳。而不可以口舌說。凡人執著如來所說文字章
句。不悟無相之理。妄生知解。故言不可取。如來為
化種種眾生。應機隨量。所有言說。亦何有定。學人
不解如來深意。但誦所說眾法不了本心。終不成
佛。故言不可說。說為無法。而法未嘗無。說為有法。
而法未嘗有。極是處圓不滯。不可說他非法。非非
法。法原無一定可執。況可得而處之乎。傅頌曰。菩
提離佛說。從來無得人。須依二空理。當證法王身。
有心俱是妄。無執乃名真若悟非非法。逍遙出六
塵。川禪師云。是什麼。頌曰。恁麼也不得。不恁麼也
不得。廓落太虗空。鳥飛無影迹。咄。撥轉機輪却倒
迴。南北東西任往來。
所以者何一切賢聖皆以無為法而有差別。
無為者。以正覺還我真性。本來無假作為。即是無
住無住。即是無相。蕩然空寂。鑒覺無礙。乃真是解
脫佛法。須菩提又言。所以知如來所說不可取者。
何也。觀彼一切賢人若菩薩等。聖人若如來諸佛
等。莫不皆用此無為之法而得證果。但悟深者則
為佛。悟未深者即為菩薩。其閒微有差等分別。而
無為却同。所以如來未嘗取一法以為說也。川禪
<pb n="735"/>
師頌曰。正人說邪法。邪法悉歸正。邪人說正法。正
法悉歸邪。江北成枳江南橘。春來都放一般花。
<other>○依法出生分第八</other>諸佛所依之法。皆從此經生
出。
須菩提於意云何（至）是人所得福德甯為多不。
前言法不可取。又恐人不受持經典。故以布施獲
福較之。三千大千。總形容世界之多。七寶。金銀琉
璃。珊瑚瑪瑙。珍珠玻璃。七寶滿世界。已是無限。況
曰大千世界。又曰三千大千世界。如是七寶之多。
用以布施此人所得福德。多耶。不多耶。葢布施供
養身外之福。受持經典性內之福。身福是衣食。性
福是智慧。凡人雖有衣食性中愚迷。是前生布施
供養。不持經典者。亦有聰明智慧。而貧無衣食。是
前生持經聽法。不布施供養者可知內外雙修。方
為全德。
須菩提言甚多世尊（至）是故如來說福德多。
七寶布施。是住相布施。希求福利。獲福雖多。而於
明心見性。了無所得。惟依般若波羅蜜多修行。令
自性不墮諸有。是名福德性。故人本來性體中原
無一物。何嘗有此福德。今以施寶之故。而遂得此
福德。是故如來。說福德多。傅頌曰。寶滿三千界。齎
持作福田。惟成有漏業。終不離人天。川禪師頌曰。
寶滿三千及大千。福緣終不離人天。若知福德原
無性。買得春花不用錢。
若復有人於此經中（至）為他人說其福勝彼。
聽聞此經。不可徒以言受。須念念不違其教。方為
受而持之。受者。當下承受。持者。時刻不忘。受之不
忘於心。持之不厭其久。曉明經義。依教而行。如船
入海。無所不通。是名受持。四句偈。不必指那四句。
上有乃至二字。下有等字。特舉以該括全部經耳。
古今論四句偈者不一。或指聲香味觸法。或指經
中二偈。或云若見諸相非相。即見如來。或云眼耳
鼻舌。或云有為無為。非有為非無為句。或云有諦
無諦。真諦俗諦。各執己見。初無定論。惟天親菩薩
請益彌勒。如何是四句偈。彌勒云。無我相。人相。眾
生相。壽者相。六祖大師復以摩訶般若波羅蜜多
是。若果執此兩轉語。便為倒根。何異數他人珍寶。
於自己無半文分。幸而傅大士云。若論四句偈。應
當不離身。可見四句偈。不假外求。總在心地了悟
也。上既說明布施者必得福。佛遂引人受持此經。
悟明真理。乃至四句偈等。拳拳持守而不失。又能
為他人講說經偈之義。所獲之福。較七寶布施之
福尤勝。
何以故須菩提一切諸佛（至）所謂佛法者即非佛法。
何以知其得福尤勝。觀彼一切諸佛。及諸佛所證
無上正覺之法。莫不皆由悟此金剛般若而成正
覺。是知此經之義。方且出生一切諸佛。豈僅得布
施之福而已哉。葢諸佛惟此一心。何法不從心所
立。猶如大地。何物不生。故從此經出者。非謂言說
章句。乃指般若心性。一切眾生愚迷顛倒。不知覺
悟。種種修行。多向身外。無有是處。菩薩於諸佛法。
都無染著。見如不見。聞如不聞。心境空寂。自然清
淨。故般若之法。雖名佛法。本來無有。佛亦不過假
此以開悟眾生。非實有佛法也。人若誤認受持二
字謂實有佛法。則著相而不明性。何以福德之勝
於布施乎。川禪師云。且道此經從甚處出。須彌頂
上。大海波中。頌曰。佛祖垂慈實有權。言言不離此
經宣。此經出處還相委。便向雲中駕鐵船。又云。能
將蜜菓子。換汝苦葫蘆。頌曰。佛法非法。能縱能奪。
有收有放。有生有殺。眉間常放白毫光。癡人猶待
問菩薩。
<other>○一相無相分第九</other>此言四果。似乎有一相。然本
自無形何有得果之相。
<pb n="736"/>
須菩提於意云何須陀洹（至）是名須陀洹。
須陀洹。梵語。華言入流。與下斯陀含。阿那含。阿羅
漢。俱從聲聞而悟道者。上言佛法無相。恐人遂疑
佛果難成。故舉四無心得果者發之。須陀洹。知身
是妄。欲入無為之理斷除人我執著之相。以無取
心。契無得理。無取則心空。無得則理寂。雖能捨麤
重煩惱。未能離微細煩惱。此人不入地獄。不作修
羅餓鬼異類之身。謂學人悟初果也。夫煩惱者。菩
提之根本。若人照了練習。可為出世之法。譬如高
原陸地。不生蓮花。蓮花生於淤泥濁水中。愈見煩
惱不損菩提。如日月翳於烟雲中。而日月原無損。
珠玉落乎泥滓中。而珠玉亦無損。故云。莫管煩惱
障。但存菩提心。佛恐諸菩薩不知以無念為念。尚
萌所得之念。故設此問呼須菩提曰。須陀洹之果
謂能作此念而得之不。須菩提曰。不也。凡人報緣
未謝。於人間世上。有許多交涉。應須隨緣處之。令
中虗外順。雖在閙市沸湯中。亦恬然安穩。若有纖
毫見戀。即便打不過。所謂須陀洹者。雖居塵囂世
界。厭喧求靜。六塵無染。初入其門。得預聖人之流。
然特名為入流。而實無心得此入流之果者也。但
因其遇有色聲香味觸法等事。了不相入。故虗名
為須陀洹耳。多尊者頌曰。萬行周通能覺性。驅除
煩惱更勤修。七生七死方成道。初等陀洹入聖流。
須菩提於意云何斯陀含（至）是名斯陀含。
梵語斯陀含。華言一往來。是第二果視入流又高
一級。漸修精進之業。操持更密。念念不住六塵境
界。然終未盡能清淨。但前念纔著。後念即覺。猶有
此一番生滅念。故言一往來。然色身雖有來去。而
法身湛然不動。心既無我。誰云往來。特名為一往
來。而實無心得此一往來之果者也。是虗名之為
斯陀含耳。傅頌曰。捨凡初入聖。煩惱漸輕微。斷除
人我執。創始證無為。緣塵及身見。今者乃知非。一
返人天後。趨寂不知歸。
須菩提於意云何阿那含（至）是故名阿那含。
梵語阿那含。華言不來。是第三果。修持又密于二
果人。六塵竟不來侵了悟人法俱空。漸修精進已
斷欲界思惑。直生兜率天宮。更不來生欲界。是為
得不來果。故名為不來。然心空無我。又何為不來。
所以名為不來。而實無心得此不來之果者也。惟
其實無不來。是故虗名為阿那含耳。川禪師云。諸
行無常。一切皆苦。頌曰。三位聲聞已出塵。往來求
靜有疏親明明四果元無果。幻化空身即法身。
須菩提於意云何阿羅漢（至）即為著我人眾生壽者。
梵語阿羅漢。華言無生。諸漏已盡。無復煩惱。已悟
不生不滅之理是第四果。比三果又進一級。佛言
修行者。至於阿羅漢。道將得矣。亦自謂能作此念
而得之不。須菩提曰。不也。所謂阿羅漢者。已悟無
生之理。無煩惱可斷。無貪嗔可離。情無逆順。心境
俱空。故雖得道。而心實未曾執一樣法特虗名為
阿羅漢耳。若作我已得阿羅漢道之念。即著我人
等相。與阿羅漢地位相隔。何以稱是名哉。○四果
人。俱說他無心。可見聖賢。皆以無為法。全不住相。
但四果只是了一身。不度眾生。佛門謂之小乘。
世尊佛說我得無諍三昧（至）我是離欲阿羅漢。
塵念欲起。我念欲遣。彼此各不相下謂之諍。心無
生滅去來。惟有本覺常照謂之無諍。此就是脫離
人欲。故云離欲阿羅漢。三昧。梵語。華言正定。亦云
正受。謂入定之法正。而定中所受境界。非是妄想。
須菩提曰。我說四果人。無心得果。非是我摹擬之
見。但據我自身看來。佛嘗稱我得無諍之道。渾然
若太虗無著。不徒是三昧中人乃三昧中人最為
第一。是第一離欲阿羅漢。然佛雖如此稱我。我實
不作得是離欲阿羅漢之念也。川禪師云。把定則
<pb n="737"/>
雲橫谷口。放行則月落寒潭。頌曰。喚馬何曾馬。呼
牛未必牛。兩頭都放下。中道一時休。六門迸出遼
天鶻。獨步乾坤總不收。
世尊我若作是念（至）名須菩提是樂阿蘭那行。
阿蘭那。華言無諍。須菩提言。我若作是思念而得
此道。即為不離欲。即是有諍心。佛則不於諸弟子
中。獨稱說善現是好樂無諍之行者。惟我終日修
行。實無心得此無諍之行。故世尊加我名曰。須菩
提是。樂阿蘭那行者。所以說我為第一。我無心而
得果如此。則四果之人無心得果。不益信乎。傅頌
曰。無生即無滅。無我復無人。永除煩惱障。長辭後
有身。境忘心亦滅。無復起貪嗔。無悲空有智。翛然
獨任真。川禪師云。認著依前還不是。頌曰。蚌腹隱
明珠。石中藏碧玉。有麝自然香。何必當風立。活計
看來恰似無。應用頭頭皆具足。
<other>○莊嚴淨土分第十</other>齋莊嚴飾。是清淨心地。
佛告須菩提於意云何（至）於法實無所得。
然燈佛。即定光佛。生時身光如燈。後至成佛。故名
然燈。是釋迦佛受記之師。上雖言無心得佛果。畢
竟得字不曾去。終著一分相。故佛問曰。我昔日於
本師處聽法。於法有所得不。須菩提曰。不也。世尊。
如來在然燈佛所。於法雖因師開示。良由自性本
來清淨。本無塵勞。寂然常照。覺悟成佛。實非於師
處聽聞而得之也。若有所得。甯免有心之累。傅頌
曰。昔時稱善慧。今日號能仁。看緣緣是妄。識體體
非真。法性非因果。如理不從因。謂得然燈記。甯知
是舊身。
須菩提於意云何（至）即非莊嚴是名莊嚴。
佛土。即菩提心。莊嚴者。心常清淨。不向外求。任運
隨緣。一無所得。行住坐臥。與道相應。無妄念。皆清
淨之謂。我既無所得。是外不染六塵。內無私欲邪
心之累。則菩薩修行時節。是何可以有心求莊嚴。
故問須菩提曰。為菩薩者。果成莊嚴佛土不。須菩
提曰不也。性如太虗。原無所謂莊嚴今以黃金為
地。七寶為林。皆外飾之事。非莊嚴也。至于真性中。
自有六度萬行。布施戒定慧等一切善法。皆是莊
嚴。只不可使有妄念夾雜。是虗名為莊嚴耳。豈可
有心以求之乎。傅頌曰。掃除心意地。名為淨土因。
無論福與智。先且離貪嗔。莊嚴絕能所。無我亦無
人。斷除俱不染。頴脫出囂塵。川禪師云。娘生袴子。
青州布衫。頌曰。抖擻渾身白勝霜。蘆花雪月轉爭
光。幸有九臯翹足勢。更添朱頂又何妨。
是故須菩提諸菩薩摩訶薩（至）應無所住而生其心。
佛言。心不可知有莊嚴佛土。是故汝等諸修行人。
當知此心。常自空寂。無諸妄念。不生不滅。不動不
搖。如此清淨。凡修六度萬行者。應如是生清淨心。
不當有所執著而生其心。若住著色聲香味觸法
六塵上而生其心。非清淨也。凡夫無明起滅。妄想
顛倒。取捨聖凡善惡等見。是名濁亂心。因境來觸。
遂生其心。如猿猴捉月。病眼見花。一切萬法。皆從
心生。心有所住。即是妄念。六塵競起。譬如浮雲。往
來不定。若悟真空。即無所住即是智慧。無諸煩惱。
可見諸菩薩欲得阿耨多羅三藐三菩提者。豈應
如是生住著於六塵的心。惟應於無所住著處生
心。則此心生生而不容己。一真如無染之心也豈
不清淨。既曰清淨。何等莊嚴。譬如天平。盤中無物。
其心自正。說一生字。便見佛法雖重無相。何嘗教
人稿木死。川禪師云。雖然恁麼。爭奈目前何。頌
曰。見色非干色。聞聲不是聲。色聲不礙處。親到法
王城。又云。退後退後。看看。頑石動也。頌曰。山堂靜
夜坐無言。寂寂寥寥本自然。何時西風動林野。一
聲寒雁唳長天。
須菩提譬如有人（至）佛說非身名大身。
<pb n="738"/>
此譬喻心之大也。人心能生萬變萬化。既從此出。
故以須彌山王喻之。須彌山。高廣三百三十六萬
里。日月遶山而行。以為晝夜。由此而分四面為四
天下。其上有三十三天。可謂至大為眾山之王。人
身豈有如是之大者。佛說人心充滿六虗。遊於清
淨。誠足以塞天地。貫古今。是託名之為大身。非實
說有大身也。人不求之清淨。而求有得。求莊嚴得
母反小視其心乎。川禪師云。設有。向甚處著。頌曰
擬把須彌作幻軀。饒君膽大更心麤。目前指出千
般有我道其中一也無。便從這裏入。傅頌曰。須彌
高且大。將喻法王身。七寶齊圍繞。六度次相鄰。四
色成山相慈悲作佛因。有形終不大。無相乃為真。
<other>○無為福勝分第十一</other>持經度人。無假作為。其福
最勝。
須菩提如恒河中所有沙數（至）尚多無數何況其沙。
西土有河。名曰恒河。周圍四十里。與佛說法處相
近。故佛取之為喻。恒河中沙。極細而多。將一粒沙。
比一河。則有無量恒河。再將無量恒河中所有沙。
總而算之。則多多無盡矣。故須菩提曰。諸恒河尚
且極多。無可算數。何況其中之沙乎。川禪師云。前
三三。後三三。頌曰。一二三四數恒沙。沙等恒河數
更多。算盡目前無一法。方能靜處薩婆訶。
須菩提我今實言告汝（至）而此福德勝前福德。
實言者。言非虗謬。欲人信也。以諸河中之沙。一粒
沙算一三千大千世界。極形容世界之甚多也。受
持四句偈等。雖不比施七寶之多。實智慧心生於
我矣。又能為他人解說。則人人俱得證佛果。成無
上道。故所獲福報。尤勝于布施。可見人必當持經。
為人解說。或有云布施。為六度之首。此言福德。不
如持經者。何也。蓋七寶布施。雖無吝惜。畢竟有七
寶方遂心。若無七寶。便不能布施。然要知七寶雖
多。不過人間有限之物。布施以此。但受人間有限
之福。財施有盡。法施無窮。財施不出欲界。法施能
超三界。若於此經中。受其義理而持守之。則己不
為惡業所縛。可以悟明真性。又為他人解說。使人
亦得聞此至理。共明真性。久而善根皆熟。可以脫
離輪迴。永超生死。是持經度人。窮亦可。達亦可。日
日可行。處處可行。無窮無盡。福德豈不溥哉。智者
禪師頌曰。恒河數甚多。沙數更難量。舉沙齊七寶。
能持智慧漿。有相皆為幻。徒言智慧強。若論四句
偈。此福未為長。川禪師云。真鍮不換金。頌曰。入海
算沙徒費力。區區未免走塵埃。爭如運出家中寶。
枯木生花別樣春。
<other>○尊重正教分第十二</other>佛教正大。受持者。天人皆
生敬重。
復次須菩提隨說是經（至）皆應供養如佛塔廟。
須菩提。歷歷與佛辨析。不敢安坐受教。故佛又命
之復位次而告之曰。為人解說。不必有揀擇。隨所
在之處。見人即便演說此經。心無分別。雖至四句。
偈等甚少。當知此說經之處。即是如來說法之地。
令諸聽者。生清淨心。無諸妄念。悟得本來佛性。即
此幻身。便是法身。中有如來全身舍利。感得天上
之神。世間之人。八部鬼神中之惡類阿修羅等。皆
當以華香瓔珞。幢幡繒蓋。香油蘇燈。恭敬供養。如
藏佛遺體舍利之塔。設立殊特佛像之廟。傅頌曰。
恒沙為比量。分為六種多。持經取四句。七寶詎能
過。法門遊歷處。供養感修羅。經中稱最勝。尊高似
佛陀。
何況有人盡能受持讀誦（至）即為有佛若尊重弟子。
止於此地講說經中四句偈。尚能有感動。何況有
人盡能持誦全經者乎。應知此人所成就之法。乃
最上第一希有之法也。甯不愈感天人等恭敬耶。
經典感通之妙如此。則知經在之處。即如佛在其
<pb n="739"/>
處。即是佛與弟子菩薩等俱在其處。人若見經。即
自見佛。安得不持誦講說。凡人自心誦得此經。自
心解得經義。自心體得無相無著之理。所在之處。
常修佛行。念念無有間歇。心常清淨。不生不滅。無
諸妄念。便可立地成佛。可見即心是佛。故言所在
之處。即為有佛。尊重弟子。謂菩薩等。能悟無相妙
理。有可尊重也。川禪師云。合如是。頌曰。似海之深。
如山之固。左旋右轉。不去不住。出窟金毛獅子兒。
全威哮吼眾狐疑。深思不動干戈處。直攝天魔外
道歸。杲禪師頌曰。即心是佛無餘法。迷者多于心
外求。一念廓然歸本際。還如洗脚上船頭。僧問首
山。如何是佛。山答。新婦騎驢阿家牽。皷山珪禪師
為作頌云。阿家新婦兩同條。咫尺家鄉路不遙。可
笑騎驢覔驢者。一生錯認馬鞍橋。
<other>○如法受持分第十三</other>依佛所說之法。承受而持
守之。
爾時須菩提白佛言世尊（至）是名般若波羅蜜。
須菩提見如來讚美經典。因請此經。當屬何名。使
我等奉事此經而持守之。佛曰。明此經者。其智慧
如金之剛利。能斷絕一切有相之物。除一切邪妄
之念。直至諸佛菩薩之彼岸。名為金剛般若波羅
蜜。以是名字。汝當奉而持之。只在自心。行住坐臥。
勿令分別。便能斷一切疑執。然法性即空。不可執
此為相。悟明本性。湛若太虗。體尚且無。何名之有。
如來恐人生斷滅見。不得已而強安是名。故虗名
為般若波羅蜜。以接引眾生。隨說隨掃。惟恐人住
于相也。歸宗禪師云。有座主來參。值宗鋤草。見一
蛇。斬之。主云。久向歸宗。元來是箇麤行沙門。宗云。
是爾麤。我麤。且道這僧。過在什麼處。昭禪師為作
頌曰。廬嶽宗師接上機。斬蛇特地施慈悲。癡迷座
主生驚怖。却道麤心惹是非。
須菩提於意云何（至）白佛言世尊如來無所說。
本心原淨。諸法原空。更有何法可說。二乘之人執
著人法是有。即有所說。菩薩了悟人法皆空。却無
所說。佛蓋強名為金剛經。未嘗實指經中。曰此是
何等法。安得為真有般若波羅蜜之法。寒山子云。
吾心似秋月。碧潭光皎潔。無物堪比倫。教我如何
說。川禪師云。低聲。低聲。頌曰。入草求人不奈何。利
刀斷了手摩挲。雖然出入無踪跡。文彩全彰見也
麼。
須菩提於意云何三千大千（至）非世界是名世界。
怎見得法無可說。今三千大千世界。以無量因緣
乃成。一切眾生。豈外此而別有世界。悟者處此。迷
者亦處此。悟者之心清淨心也。以此心處此世界。
即清淨世界。迷者之心塵垢心也。以此心處此世
界。即微塵世界。世界許多。而微塵亦不勝其多。使
一切眾生。皆生清淨心。非微塵所可污。故云非微
塵。得出世間法。非世界所能間。故云非世界。在世
離世。在塵離塵。可見實非有微塵之定形也。不過
虗名為微塵。如來說世界。亦非實有世界之定形
也。一切山崖。會有崩裂。一切江河。會有枯竭。不過
虗名為世界云耳。若必說佛有法。是微塵實有微
塵。世界實有世界。只此一念。便不清淨。何以究竟
作佛。故古德云。一念不生全體見。六根纔動被雲
遮。傅頌曰。積塵成世界。析界作微塵。界喻人天果。
塵為有漏因。塵因因不實。界果果非真。果因知是
幻。逍遙自在人。○圜悟禪師上堂云。十方同聚會。
箇箇學無為。此是選佛場。心空及第歸。大丈夫。具
決烈志氣。慷慨英靈。踏破化城。歸家穩坐。外不見
一切境界。內不見有自己。上不見有諸聖。下不見
有凡愚。淨躶躶。赤洒洒。一念不生。桶底子脫。豈不
是心空。到這裏。還容棒喝麼。還用元妙理性麼。還
容彼我是非麼。直不如紅爐上一點雪相似。豈不
<pb n="740"/>
是選佛場。然雖如是。猶涉階梯在。且問涉階梯句
作麼生道。千聖會中無影迹。萬人叢裏奪高標。
須菩提於意云何可以三十二相（至）是名三十二相。
三十二相者。謂眼耳鼻舌身五根中。具修六波羅
蜜謂布施持戒忍辱精進禪定智慧是也。于意根
中修無住無為。是三十二相清淨行。即心成佛。原
不在相好莊嚴上。若據如來妙相。本性湛然空寂。
一相尚不可得。豈可以三十二相而求見。欲見如
來。即我有覺悟心是也故如來三十二相。雖若異
於眾生。然亦與眾生幻形同歸有盡。非是真實相
也。但名為三十二相耳。川禪師云。借婆衫子拜婆
年。頌曰。你有我亦有。君無我亦無。有無俱不立。相
對嘴盧都。
須菩提若有善男子善女人（至）為他人說其福甚多。
世人所重者。莫過於身命。若知身是幻相。即以身
命布施。不認為己有。固較之施七寶者不同。然畢
竟不明本性。如生豪貴之家。驕奢縱恣。難免造業。
反受業報。縱使捨身如沙數之多。爭如受持四句
偈等而解說之。使人我同登彼岸。其福豈不甚多。
夫捨身尚不如持經度人。人何可不以持經為急
務。傅頌曰。施命如沙數。人天業轉深。既掩菩提相。
能障涅槃心。猿猴探水月。[菛@良]𦿆拾花鍼。愛河浮更
沒。苦海出還沉。又頌曰。經中稱四句。應當不離身。
愚人看似夢。智者見唯真。法性無前後。無中非故
新。蘊空無實相。憑何見有人。川禪師云。兩彩一賽。
頌曰。伏手滑槌不換劍。善使之人皆總便。不用安
排本現成。箇中須是英靈漢。囉囉哩。囉哩囉。山花
笑。野鳥歌。此時如得意。隨處薩婆訶。
<other>○離相寂滅分第十四</other>脫離一切形相。則真心寂
靜。妄念消滅。
爾時須菩提聞說是經（至）未曾得聞如是之經。
須菩提是阿羅漢。於五百弟子中。解空第一。大徹
悟真空無相義趣。傷共覺悟之晚。不覺涕淚悲泣
曰。希有。世尊。佛說如是甚深經典。我從昔來。雖有
得於慧眼實未曾得聞是經。蓋具慧眼。但知得萬
法皆空。今併其空亦遣之。所以感極而涕零也。傅
頌曰。聞經深解義。心中喜且悲。昔除煩惱障。今能
離所知。遍計于先了。圓成證此時。宿乘無閡慧。方
便勸人持。川禪師云。好笑。當面諱了。頌曰。自小生
來慣遠方。幾回衡嶽度瀟湘。一朝踏著家鄉路。始
覺途中日月長。
世尊若復有人得聞是經（至）成就第一希有功德。
須菩提言。我得慧眼者。今日纔聞此經。世之眾生。
豈有聞而遂信者。如人聞此經。信于心。使心中常
是清淨。則萬法當前。自然了徹。真實之相即從此
無相中生發出來。譬如鑑空。即能照也。當知是人。
決定成就諸佛功德。莫有過之者。豈非第一希有。
變福言功者。功成果滿。福不足道也。傅頌曰。未有
無心境。曾無無境心。境亡心自滅。心滅境無侵。經
中稱實相。語妙理能深。證知惟有佛。小聖詎能任。
○佛說無相。但去妄念。不去天理。若併天理去了。
未免行尸走肉。虗生世間。故說出生實相三字。亦
慮人之流于枯槁也。世儒不去細究。反言佛氏虗
無寂滅。豈不罪過。
世尊是實相者即非相是故如來說名實相。
雖曰實相。其實無相。但就無相中能生照心。比之
頑空者不同。故言為非。不是竟言無。如龜毛兔角。
只說龜無毛。兔無角。不說無龜毛兔角。只說實相
無相。不說無實相。達磨曰。若解實相。即見非相。正
猶水中鹽味。色裏膠青。決定是有。不見其形。是故
如來。虗名之為實相傅頌曰。眾生與壽者。蘊上立
虗名。如龜毛不實。似兔角無形。川禪師云。山河大
地。甚處得來。頌曰。遠觀山有色。近聽水無聲。春去
<pb n="741"/>
花猶在。人來鳥不驚。頭頭皆顯露。物物體元平。如
何言不會。只為太分明。
世尊我今得聞如是經典（至）一切諸相即名諸佛。
須菩提言。我今得聞如是經典。幸有如來現在。得
之於耳提面命。故信其言。解其義。信受而持守之。
何難之有。獨以世尊滅度後。歷五百歲之久。去聖
人遼遠。眾生之中。若能信解受持。心常清淨。不著
諸相。悟住無所住心。了得無所得法。此是第一流
人。可謂絕無而僅有。何故而獨能信解受持此經。
其人必無我人等四相。所以能悟般若波羅蜜甚
深經典。信解受持也。又須知是人。所以能持是經。
而無四相者。何也。彼能知四相本來不生。即非四
相義也。何以知四相非相也。所造之地。有智慧心。
能離一切諸相。解悟三空。契合實相。究竟涅槃。三
世如來同證此理。即稱諸佛矣傅頌曰。空生聞妙
理。如蓬值在麻。凡流信此法。同火出蓮花。恐人生
斷見。大聖預開遮。如能離諸相。定入法王家。川禪
師云。若不得後語。前話也難圓。頌曰。難難難。如平
地上青天。易易易。似和衣一覺睡。行船盡在把梢
人。誰道波濤從地起。又云。行住坐臥。著衣吃飯。更
有什麼事。頌曰。冰不熱。火不寒。土不濕。水不乾。金
剛脚踏地。幡竿頭指天。若人信得及。北斗面南看。
又云。心不負人。面無慚色。頌曰。舊竹生新筍。新花
長舊枝。雨催行路客。風送片帆歸。竹密不妨流水
過。山高豈礙白雲飛。
佛告須菩提如是如是（至）當知是人甚為希有。
須菩提所解空義。契合如來之旨。故深然之。不驚。
無駭愕心。不怖。無懼怯心。不畏。無阻難心。佛恐世
遠僅存言教。人或有此三心。則信解受持未必堅
固。故稱是人甚為希有。傅頌曰。如能發心者。應當
了二邊。涅槃無有相。菩提離此緣。無乘及乘者。人
法兩俱捐。欲達真如理。應當識本源。川禪師云。祇
是自家的。頌曰。毛吞巨海水。芥子納須彌。碧漢一
輪滿。清光六合輝。踏得故鄉田地穩。更無南北與
東西。
何以故須菩提如來說第一（至）是名第一波羅蜜。
何以言其希有。是經為萬法之綱。三世諸佛皆從
此成。為第一彼岸。波羅蜜有十種。一布施二持戒。
三忍辱。四精進。五禪定。六智慧。七慈。八悲。九方便。
十不退。今言第一波羅蜜。以布施資生眾善。直至
菩提。登彼岸。豈真有哉。特立是名以證持經有益
耳。傅頌曰。波羅稱彼岸。於中十種名。高卑緣妄識。
次第為迷情。焰裏尋求水。空中覓響聲。真如何得
失。今始號圓成。川禪師云。八字打開。兩手分付。頌
曰。是名第一波羅蜜萬別千差從此出。鬼面神頭
對面來。從此莫道不相識。
須菩提忍辱波羅蜜（至）是名忍辱波羅蜜。
不但持經可登彼岸。修行人。亂真性者莫如辱。能
忍耐不起嗔心。則亦可登彼岸。然忍僅是藏蓄之
意。工夫一懈。終不能忍。又不如與忍俱忘。蓋真性
中原無辱可忍。不過虗名以勸人。太陽禪師舉火。
問僧云。會麼。僧云。不會。師云。起則遍周沙界。滅則
了無所得。龐居士問馬祖云。不與萬法為侶。是什
麼人。祖云。迴光自照看。待你一口吸盡西江水。然
後向你道。
何以故須菩提如我昔為（至）無眾生相無壽者相。
梵語歌利王。指無道極惡君。佛昔修道山中。有諸
宮女。從王出獵。因王倦寢。諸宮女見佛。以為仙也。
遂環集佛所禮拜。王覺。大怒。將刀割截佛之身體。
天怒雨石乃免。何以見無心忍辱。佛言。我遭此凌
辱之時。惟無我人等四相故忘其辱。亦忘其為忍
辱。縱被割截無所顧慮。若使我於往昔。被歌利王。
欲將我身𣩊裂時。有一毫我人等相。則嗔恨之心。
<pb n="742"/>
必有不容遏者。亦何能忍辱如此。不但於歌利王
如此。猶思憶過去五百世時。知此身原是假合。因
單修忍辱之道。作忍辱仙人。我已脫離四相久矣。
所以忍辱。而不住忍辱之相。傳頌曰。暴虐唯無道。
時稱歌利王。逢君出遊獵。仙人橫被傷。頻經五百
世。前後極時長。承仙忍辱力。今乃證真常。川禪師
云。智不責愚。頌曰。加刀斷水。似火吹光。明來暗去。
那事無妨。歌利王。歌利王。誰知遠烟浪。別有好商
量。又云。目前無法。從教柳綠花紅。耳畔無聲。一任
鶯啼燕語。頌曰。四大元無我。五蘊悉皆空。廓落虗
無理。乾坤萬古同。妙峯嶷嶷常如故。誰管顛號刮
地風。○肇法師曰。五蘊身非有。四大本來空。將頭
臨白刃。一似斬春風。歌者。即慧之別名。利者。刀也。
非謂世閒之刀。王者。心也。是用慧刀。割截無明煩
惱之身體也。應生嗔恨者。謂色身與法身不同。當
知割截之時。即不見有身相。亦不見有我人等四
相。何處更有嗔恨也。○圜悟禪師云。大凡為善知
識。應當慈悲柔和。善順接物。以平等無諍自處。彼
以惡聲色來加我。非理相干。訕謗毀辱。但退步自
照。勿與較量。亦不嗔恨。久之魔孼自消。若與之較。
即惡聲相反。豈有了期。且見性之人。聞人毀謗。如
飲甘露。心自清涼。不生煩惱。則能成就定慧之力。
不被六賊盜竊家寶。功德法財。遂從此增長。今人
或被言語小嫌。或為錢財得失。往往毀情爭鬬。搆
訟經年。骨月而成讐敵。覩此甯不猛省。
是故須菩提菩薩應離一切（至）若心有住即為非住。
口非住住字。作止字看。餘皆言染著也。佛言。據我
忍辱不住相看來。今諸菩薩。欲求無上道果。發無
上道心者。又豈可少住相。當離一切相以。發正覺
心。然後可以成佛。不可住於聲色香味觸法而生
心也。蓋真心中。初無色聲等。故六祖云。我於此法。
無住為本。華嚴云。一切境界。不生染著。淨身口意。
住無礙行。滅一切障。世間受生。皆由著我。若離此
著。則無生處。涅槃經云。凡夫著色。乃至著識。以著
識故。則生貪染心。故為所縛。乃至為識之所繫縛。
以繫縛故。則不得免生老病死憂悲大苦一切煩
惱。於此能生無所住著之心。便是居塵出塵。纔合
於阿耨多羅三藐三菩提法。不然。心便不能脫灑。
即非菩薩之所當止。色聲等。人人皆有。但一沉溺
於中。却生出許多煩惱貪吝心。便不能全智慧。得
證佛果。佛所以屢屢戒之。察禪師心印頌曰。問君
心印作何顏。心印何人敢授傳。歷劫坦然無異色。
呼為心印早虗言。須知體似虗空性。意似紅爐火
裏蓮。莫謂無心云是道。無心猶隔一重關。川禪師
云。是。即此用。離此用。頌曰。得之於心。應之於手。雪
月風花。天長地久。朝朝雞向五更啼。春來處處山
花秀。○圜悟禪師云。在家菩薩。修出家行。如火中
生蓮。蓋名位權勢意氣。卒難調伏。而況火宅煩擾
熬煎。百端千緒。除非自己直下明悟本性妙圓。到
大寂大定休歇之場。方能放下。廓爾平常。徹證無
心。觀一切法。如夢幻泡。空豁豁地。隨時應節。消遣
將去。隨自己力量。轉化未悟。同入無為無事法性
海中。則出來南閻浮提打一遭。必不為折本也。
是故佛說菩薩心（至）利益一切眾生故應如是布施。
六塵中。一箇色字。最易染著。色即是空。空即是色。
識得他破。無過於佛。故又獨摘出言之。惟不應住
六塵而生心念。是故菩薩的心。謂六度以布施為
首亦不應住於色而行布施。何也。祇為一切眾生。
不可令彼贏此絀。須均被其澤。始有以利益之。應
當如此不住色布施也。其餘聲香味觸法之不應
住。又可推己。故華嚴經云不為自身求歡樂。但為
救護諸眾生。傅頌曰。菩薩懷深智。何時不帶悲。投
身憂虎餓。割肉恐鷹饑。精勤三大劫。曾無一念疲。
<pb n="743"/>
如能同此行。皆得作天師。川禪師云。有佛處不得
住。無佛處急走過。三十年後。莫言不道。頌曰。朝遊
南嶽。暮往天台。追之不及。忽然自來。獨坐獨坐無
拘繫。得寬懷處且寬懷。
如來說一切諸相（至）又說一切眾生即非眾生。
若說是諸相原有相。無怪乎人之有住也。如來所
說諸相。以凡有相者。終有敗壞。皆是虗妄。人身中
原自有真常不滅之相。並不見有真實形迹。故云
即是非相。但人迷即眾生悟即是佛。若能斷諸妄
念。見自佛性。即非眾生非原有眾生之定名也。川
禪師云。別有長處不妨拈出頌曰不是眾生不是
相。春暖黃鶯啼柳上。說盡山雲海月情。依前不會
空惆悵。空惆悵。萬里無雲天一樣。
須菩提如來是真語者（至）不誑語者不異語者。
真語。無一毫偽。實語無一毫虗。如語。契真如之語。
不誑語。不誑惑人。不異語。不作怪誕語。葢如來一
言一語。皆從清淨心中流出。故言此五者。令人生
信心。毋疑心。傅頌曰。眾生與蘊界。名別體非殊。了
知心似幻。迷情見有餘。真言言不妄。實語語非虗。
始終無變異。性相本來如。川禪師云。知恩者少。負
恩者多。頌曰。兩箇五百是一貫。阿爺原是丈夫漢。
分明對面報渠言。爭奈好心無好報。真語者。實語
者。呵呵呵。喏喏喏。
須菩提如來所得法此法無實無虗。
欲言其實。無形可觀。無相可得。欲言其虗。時時呈
露。處處周圓。此真空無相之妙法也。然如來法無
所得。何故說一得字。葢如來所得之法。正是此無
實無虗心法。不可以言得也。所以人不可著相求。
傅頌曰。證空便為實。執我乃成虗。非空亦非有。誰
有復誰無。對病應施藥。無病藥還袪。須依二空理。
頴脫入無餘。川禪師云。水中鹽味。色裏膠青。頌曰。
硬似鐵。軟如酥。看時有。覓時無。雖然步步常相守。
要且無人識得渠。咦。
須菩提若菩薩心住於法（至）日光明照見種種色。
佛言。設若修行人求證佛果其心於法。尚有所執
住。縱然能行布施。亦未能了徹真空。故如人入暗
室中。茫無所見。若心一無住著。則隨布施。隨渾忘。
此心圓融。何微弗徹。譬如人本有眼目。加以日光。
有不照見種種形色者乎。
須菩提當來之世（至）皆得成就無量無邊功德。
將來之世。後五百歲濁惡之時。如來雖沒。若有人
知本心無相。能于此經受持讀誦。心常精進。則不
著相處。慧性漸開。應當了悟人法二空。不被一切
善惡。聖凡諸境惑亂。即與如來智慧同矣。任他無
量無邊功德。是人皆能當下頓悟。若以佛之智慧
照之。無不悉知悉見。共能成就。豈以五百歲後。遂
難其人。真為第一希有耶。川禪師云。因地而倒。因
地而起。向你道甚麼。頌曰。世間萬事不如常。又不
驚人又久長。如常恰似秋風至。無意涼人人自涼。
<other>○持經功德分第十五</other>受持此經。功德無量。
須菩提若有善男子善女人（至）受持讀誦為人解說。
佛恐人執著如來忍辱之說。徒以身布施。而于自
己性。與他人性。無纖毫利益。故于十三分言之。至
此復言。屢救其失。初日分謂早辰。中日分。謂中午。
後日分。謂晚間。一日三時。以恒河沙等身命布施。
如是捨身。直至歷無量劫。世間原無此事。佛不過
慮未來眾生。以布施求福。反染煩惱之因。故設化
假喻。極言布施之多且遠也。終不若金剛經。有聞
之者。一心信向。無所違逆。只此一念。聞經悟道。我
人頓盡。言下即佛。將捨身有漏之福。比持經無漏
之慧。實不可及。故其福德。勝彼捨身者。何況更能
書寫此經。受持之。讀誦之。且為人解說。流傳今古。
自種善根。又啟人之善心。日見增長。愈久而愈盛。
<pb n="744"/>
此為出世間福。其得福也。不尤多乎。川禪師云。人
天福報即不無。佛法未夢見在。頌曰。初中後發施
心同。功德無邊算不窮。爭似信心心不逆。一拳打
透太虗空。
須菩提以要言之（至）不可稱量無邊功德。
信心于此經得福。非私造之說也。今舉經中要領
言之。所說原要人生智慧心。不可住相。非他經之
溺于口耳文字者比。不可以心思口議。不可以稱
算量度。功德之大。無有邊際。亦復如此。所以一生
信心。遂能獲福。
如來為發大乘者說為發最上乘者說。
乘。車也。阿羅漢獨了生死。不度眾生。謂之小乘。如
車乘之小者。能自載而已。緣覺之人。半為人。半為
己。謂之中乘。如車乘之適中者也。菩薩智慧廣大。
善能建立一切法。普度眾生。故為大乘。佛又能化
度菩薩。不見垢法可厭。不見淨法可求。不見眾生
可度。不見涅槃可證。不作度眾生心。亦不作不度
眾生心。在大乘之上不復有乘。故為最上乘。佛言
人固當信經。然是經非。根器淺薄者可得聞。當日
如來于無可說中而幻為之說者。為欲度眾生為
菩薩。使之空諸色相。啟發有大乘心者說也。為欲
度菩薩為佛。使之得空空相念。啟發有最上乘心
者說也。人若是與法兩相合。然後纔生信心。川禪
師云。如斬一握絲。一斬一切斷。頌曰。一拳打倒化
城關。一脚趯翻元妙寨。南北東西信步行。休覔大
悲觀自在。大乘說。最上說。一棒一條痕。一掌一握
血。長沙云。百丈竿頭不動人。雖然得入未為真百
丈竿頭須進步。十方世界現全身。
若有人能受持讀誦（至）阿耨多羅三藐三菩提。
今受持讀誦能自覺矣。廣為人說。能覺人矣。令其
深悟。不生毀謗。大得忍力。大智慧力。大方便力。使
諸學者。自悟無相之理。得見本性如來。成無上道。
便與如來相印合。豈不悉知悉見是人。決定可以
成就無盡藏的功德。背負曰荷。在肩曰擔。言此等
人。欲使己與眾生。皆了悟此經。開發心中智慧光
明。離諸塵勞妄念。皆成就佛道。把如來無上覺悟
事。都以一身負任之。豈非荷擔如來阿耨多羅三
藐三菩提耶。川禪師云。擘開大華手。須是巨靈神。
頌曰。堆山積岳來。一一盡塵埃。眼裏瞳人碧。胸中
氣若雷。出邊沙塞靜。入國貫英才一片寸心如海
大。波清幾見去還來。○心佛頌曰。佛即心兮心即
佛。心佛從來皆妄物。若知無佛復無心。始是真如
法身佛。佛佛佛。沒模樣。一顆圓光含萬象。無體之
體即真體。無相之相即實相。非色非空非不空。不
動不靜不來往。無異無同無有無。難取難捨難指
望。內外圓明到處通。一佛國在一沙中。一粒沙含
大千界。一箇身心萬箇同。知之須會無心法。不染
不淨為淨業。善惡千端無有無。便是南無大迦葉。
何以故須菩提（至）聽受讀誦為人解說。
所以稱其荷擔如來無上正覺者。何也。其人真能
有大乘最上乘之心也。設使是人所樂者。是小乘
教法。必愚鈍之量。局于見聞之小。不能聽信廣大
無上菩提。只修福慧六道輪迴因果之法。縱能強
學。執著多聞。不免有我人等見之私。即不能聽受
讀誦為人解說此經之義。豈能得正法如荷擔乎。
勇禪師云。顏色規模恰似真。人前拈弄越光新。及
乎人火重烹試。到了歸終是假銀。川禪師云。仁者
見之謂之仁。智者見之謂之智。頌曰。不學英雄不
讀書。波波役役走長途。娘生寶藏無心用。甘作無
知餓死夫。爭怪得別人。
須菩提在在處處（至）以諸華香而散其處。
在在處處。所在之處不一。自身持誦。復為人解說。
隨其所在之處。皆有此經。如摩尼寶珠。瑞光輝煥。
<pb n="745"/>
足以感天地。動鬼神。一切世間。凡在天道。人道。阿
修羅道者。所應供養。當知此有經之處。即是如來
境界。宛然如真身舍利寶塔在前。無不生恭敬心。
圍繞作禮以歸依。將諸花香列其處。無所不用其
恭敬。若非受持真經。必不可得。傅頌曰。所作依他
性。修成功德林。終無趨寂意。唯有濟羣心。行悲悲
廣大。用智智能深。利他兼自利。小聖詎能任。川禪
師云鎮州蘿蔔雲門糊餅頌曰。與君同步又同鄉。
起坐相從歲月長。渴飲饑餐常對面。不須回首更
思量。
<other>○能淨業障分第十六</other>心能清淨。凡諸罪業皆消
不足為障。
復次須菩提若善男子（至）得阿耨多羅三藐三菩提。
先世。指前生。亦可就現在論。如昔日作惡。今日向
善。在世上改換一番。亦為先世。佛言。持此真經應
為天人恭敬。今或有疾患貧窮。反為人輕賤憎惡。
便謂讀經無益。福報為虗語。遂生疑惑。有退轉心。
殊不知非經無功德。葢是人先世。曾作無量罪業。
應墮惡道。不得令終。今藉此持經之力。不過遭人
輕賤。先世罪業。悉皆冰消火滅。不復墮落惡道。豈
止僅僅滅罪而已。將來必得佛果菩提。誰謂持經
不大有益耶。張無盡云。四序炎涼去復還。聖凡只
在剎那間。前人罪業今人賤。倒却前人罪業山。傅
頌曰。先身有報障。今日受持經。暫被人輕賤。轉重
復還輕。若了依他起。能除遍計情。常依般若觀。何
慮不圓成。川禪師云。不因一事。不長一智。頌曰。讚
不及。毀不及。若了一。萬事畢。無欠無餘若太虗。為
君題作波羅密。○人往往為邪淫悖逆事。若論天
理。應該自身受譴。兒孫受殃。嘗見有此等人。一旦
追悔前非。歸依經教。學做好人。雖先前罪過。不免
人之指觸輕賤。今已實心向善。不復為惡干犯刑
憲。貽害後代。自新者如此獲福。況未嘗作惡者。又
能持經。豈不更得福慶。
須菩提我念過去無量（至）算數譬喻所不能及。
梵語阿僧祇。華言無數。那由他。華言一萬萬。佛言。
我思念過去無量無數的世界遭其劫難。皆因經
教不明。故我于然燈佛前授記時。得遇萬萬不可
勝算諸佛。悉皆供養承事。無一佛使虗過者。惟慮
無以闡明佛法。而垂之經也。然我身猶幸遇諸佛。
是法盛時節。猶可易及。至于後末世。將復受劫之
時。教法凌夷。僅存一綫。于此得持經之人。悟無生
理。息希望心。遠離眾生顛倒知見。即到波羅彼岸。
永出三塗。證無餘涅槃。真是砥柱中流。衍佛教于
不斷者也。凡人終日供養。只求福田。不求出離生
死苦海。自性若迷。福何可救。以此人較量功德。我
雖有供佛功德。百分百千萬億分。尚不及其一分
也。即使強為算數。強為譬喻。彼却功德甚大。安能
及之。川禪師云。功不浪施。頌曰。億千供佛福無邊。
爭似常將古教看。白紙上邊書黑字。請君開眼目
前觀。風寂寂。水漣漣。謝家人祇在漁船。
須菩提若善男子善女人（至）果報亦不可思議。
具。詳也末世眾生。德薄垢重。嫉妒彌深。眾聖潛隱。
邪見熾盛。故上文只概言功德之大。引人精進若
還詳說其大。又恐愚人聞之。心生狂亂。狐疑不信。
反阻向道之心。所以但使人知功德之大。而不詳
言。要之是經所說。原都是說無相。其義趣原不可
心思。口議。人依此經修行。所得功德之果報。亦豈
可容思議哉。果者。如花成實。報者如響應聲。理之
必然也。川禪師云。各各眉毛眼上橫。頌曰。良藥多
苦。忠言逆耳。冷暖自知。如魚飲水。何須他日待龍
華。今朝先受菩提記。

金剛經如是經義卷上
<pb n="746"/>

<sarticle>金剛經如是經義卷下</sarticle>

<other>○究竟無我分第十七</other>究竟佛法本無我體。
爾時須菩提白佛言世尊（至）無有一眾生實滅度者。
上說修行人。不可思議。須菩提。遂轉憶初問安住
降伏。未免猶著思議。故再問之。佛言。菩提之心。人
人皆有。等為物欲所蔽。時生妄想貪嗔取舍。一切
不善心。人欲還其本有。當生這箇菩提心。猶如虗
空無染無雜。大日輪照四天下。日升之時。明徧天
下。虗空不曾明。日沒之時。暗徧天下。虗空不曾暗。
明暗之境。自相凌奪。虗空之性。廓然不變。自然發
生。不礙真性。與安住降伏。著實用功者不同。一切
眾生。原無不善心。因貪財色。恩愛情重。方有此心。
性頑鈍者。總在夢中。有利根者。一撥即轉。故我應
度一切眾生。不過以無我心。將忍辱以降伏。令邪
惡不生。不起能度之一念。亦不見所度之眾生。故
我即度脫眾生成佛已盡。而實無有一眾生。是我
滅度者也。川禪師云。有時因月好。不覺過滄洲。頌
曰。若問云何住。非中及有無。頭無纖草葢。足不履
閻浮。細似鱗虗柝。輕如蝶舞初。眾生滅盡知無滅。
此是隨流大丈夫。
何以故須菩提（至）阿耨多羅三藐三菩提心者。
滅度眾生已了。不見是我滅度者。無四相也。葢人
有四相。即見有眾生可度。仍有能度眾生心。謂涅
槃可證可求。反是煩惱根本。菩薩心常空寂。澹然
虗靜。本無四相。所以無四相者。何也。萬法皆從心
生。究其實。真性中。蕩蕩空空。一法不立。一塵不染。
何曾有法以發此菩提心。是故人能自然發生其
心者。即當化度。而非菩薩之實能度也。傳頌曰。空
生重請問。無心為自身。欲發菩提者。當了現前因。
行悲疑似妄。用智最言真。度生權立我。證理即無
人。川禪師云。少他一分又爭得。頌曰。獨坐翛然一
室空。更無南北與西東。雖然不借陽和力。爭奈桃
花一樣紅。
須菩提於意云何（至）如來得阿耨多羅三藐三菩提。
佛言。不但眾生實無法名菩提心。汝試云。我於師
處。有法得之名為無上正等正覺不。須菩提深解
無相之理。謂若有般若了悟心在。即是有法。尚有
所得之心。故言不也。其言契合于佛心。故佛稱如
是如是。深然之也。川禪師云。若不同牀睡。怎知紙
被穿。頌曰。打皷弄琵琶。相逢兩會家。君行楊柳岸。
我宿渡頭沙。江上晚來初雨。過數峰滄翠接天霞。
須菩提若有法如來得（至）如來者即諸法如義。
授記者。命之了悟真性以成佛也。來世。猶言後日。
梵語釋迦。華言能仁。謂心性無邊。能含容廣度一
切也。牟尼。華言寂默。謂心體清淨。動靜不干也。佛
言。若于法有所得。是為執相。即有心在。便同凡夫。
然燈焉得與我授記。惟其無得。心上無纖毫停留。
自性清淨。故方授記于來世得成佛也。其故謂何。
以如來之所以得名者。即能了諸法空相。得如如
之義。一切諸法。本來清淨。由取捨分別。所以濁亂。
不得自如。心若清淨。自然如中天杲日。歷歷分明。
于諸法上。都無取舍分別。真性徧虗空世界。如常
自如。故謂之如。既空諸法。自然有感即通。故謂之
來。非性中原有法也。但于六塵中不生分別。而本
體湛然。不染不著。曾無變異。如空不動。圓通瑩徹。
歷劫長存。是名諸法如義。使謂實有所得。纔可成
佛。何以稱名為如來。慈受禪師云。一顆靈丹大似
拳。服來平地便升仙。塵緣若有絲毫在。蹉過蓬萊
路八千。龍牙和尚云。深念門前樹能為澹泊棲。來
者無心喚。去者不慕歸。若人心似樹。與道不相違。
傅云。人與法相待。二相本來如。法空人是妄。人空
<pb n="747"/>
法亦祛。人法兩無實。受記可非虗。一切皆如幻。誰
言得有無。又云。法性非因果如理不從因。謂得然
燈記。甯知是舊身。川禪師云。貧似范丹氣如項羽。
頌曰。上無片瓦。下無立錐。日往月來。不如是誰。噫。
又云。住。住。動著則三十棒。頌曰上是天兮下是地。
男是男兮女是女。牧童撞著看牛兒。大家齊唱囉
囉哩。是何曲調。萬年歡。
若有人言如來得阿耨多羅（至）於是中無實無虗。
凡言得者。皆自外來。真性豈外來之物。若有人言。
佛得無上正等正覺之真性。是為妄語。當知佛所
得菩提果。原是本來真性。正覺之法。本非性中所
有。何處可執著萬行悉備。恒沙德用。何處不發現。
故無實無虗。人惟當心悟此法。何可言有所得哉。
川禪師云。當嫌千口少。貧怨一身多。頌曰。生涯如
夢若浮雲。活計都無絕六親。留得一雙清白眼。笑
看無限往來人。
是故如來說一切法（至）是故名一切法。
法惟無所得。是故如來說世間一切諸法。將謂為
實。向甚處摸索。若以為虗。何處不分明。但能色相
俱空。不著不染。從此脫離。皆可稱為佛法。然性體
本空。所謂一切法者。其實非有一切法也。人不得
不假此以修行。故虗名之為一切法耳。川禪師云。
明明百草頭。明明祖師意。頌曰。會造逡巡酒。能開
頃刻花。琴彈碧玉調。爐煉白丹砂。幾多伎倆從何
得。須信風流出當家。又云。上大人。邱乙己。頌曰。是
法非法不是法。死水藏龍活鱍鱍。是心非心不是
心。逼塞虗空古到今。祇者是。絕追尋。無限野雲風
捲盡。一輪孤月照天心。○馬祖云。一切眾生。從無
量劫來。不出法性三昧。長在法性中著衣吃飯。言
談祇對。六根運用。一切施為。盡是法性。不解返源。
所以隨名逐相。迷情妄起。造種種業。若能一念迴
光返照。全體聖心。何處不是佛法。
須菩提譬如人身長大（至）即為非大身是名大身。
佛言。譬如人之一身。雖長且大。意謂人若心不菩
提。此身空自長大。以顯一切眾生法身不二。無有
限量。須菩提與佛一心。嘗聞佛說此語。故不待譬
喻完。即答云。如來說人身長大。是法身無相。廣大
無邊。若色身有相。內無智慧。即為非大身。故非真
實有大身。但虗名之耳。知大身之非身。則知一切
法者。誰是一切法。豈可謂其實有所得。又豈可謂
實能滅度眾生耶。川禪師云。喚作一物即不中頌
曰。天產英靈六尺軀能文能武善經書。一朝識破
娘生面。方信閒名滿五湖。
須菩提菩薩亦如是（至）無我無人無眾生無壽者。
豈惟佛哉。即菩薩亦不可知有滅度。菩薩到處皆
行方便。不可以有心為之。夫色身長大。爭奈有生
滅。有限量。即非大身。二乘之人。有煩惱妄想。不能
除滅。即同凡夫。滅色取空。不了色性。即非菩薩。若
造作此言。我當化度眾生。未免有心。不知色性自
空。非色滅空。如病眼人。見空中花。無有是處。何以
名為菩薩。其故謂何。葢心迷即眾生。心悟即成佛。
一切空寂。本來不生。不見有生死。不見有涅槃。不
見有善惡。不見有聖凡。不見一切法。正見之時。了
無可見。故滅度而實無有滅度之法。所以得名為
菩薩。惟其實無有法。是故佛於無可說中。說一切
法。皆是真空無相。絕無有我人眾生壽者四相。夫
法本無相。安得以滅度為己功乎。傳云名因共業
變。萬象即微生。若悟真空色。翛然獨有名。川禪師
云。喚牛即牛。呼馬即馬。頌曰。借婆衫子拜婆門。禮
數周旋已十分。竹影掃堦塵不動。月輪穿海水無
痕。
須菩提若菩薩作是言（至）即非莊嚴是名莊嚴。
自認滅度。心不清淨可知。設有有心要求清淨。說
<pb n="748"/>
我當莊嚴佛土。即便著相。不可稱為菩薩。何也佛
土者。自心淨土也。本來清淨。無相可以莊嚴。惟有
妙莊嚴之理。存乎其中。故所說莊嚴佛土者。非實
有莊嚴也。但虗名而已。豈有菩薩而猶著於相耶。
須菩提若菩薩通達無我法者如來說名真是菩薩。
知有我即非菩薩。究竟何以名菩薩。必把我一身
看得十分透徹。知身非我有。法非我得。人與法雙
忘。纔是真正名為菩薩。楞伽經云。二無我。謂人無
我。法無我。人無我者。謂人無本體。因業而生。法無
我者。謂法無本體。因事而立。若作富貴之業。則生
于富貴中。作貧賤之業。則生于貧賤中。是人無本
體也。如因欲渡水。則為舟楫之法。因欲陸行。則為
車輿之法。是法無本體也。一切法因事而立。皆為
假合。假合即是虗妄。若信此理而悟解之。是真菩
薩。菩薩不可執一我相況如來菩提之心。誰謂有
法以發之。川禪師云。寒即普天寒。熱即普天熱。頌
曰。有我原無我。寒時燒軟火。無心似有心。半夜拾
金針。無心無我分明道。不知道者是何人。呵呵。
<other>○一體同觀分等十八</other>萬法歸一。更無異觀。
須菩提於意云何（至）如是世尊如來有佛眼。
前說無我。是說無妄心非并說無覺性也。故言佛
有覺性。而先舉清淨五眼問之。化身觀見于世間。
開化眾生。見色身起滅。內外空寂。謂之肉眼。見自
真性。是法平等。普照大千。謂之天眼。見自性中般
若。智燭常明。照徹眾生性靈深淺。謂之慧眼。見諸
色相。心不動搖。了諸法空。遍充三界。謂之法眼。見
前際無煩惱可斷。中際無自性可守。後際無佛可
求。三際清淨。本性常覺。破諸空妄。謂之佛眼。凡夫
與如來。同具此五眼。但為物欲所蔽。不能常明。如
來真空無我。性體湛然清淨。自無纖毫障翳。傅頌
云。天眼通非閡。肉眼閡非通。法眼唯觀俗。慧眼直
緣空。佛眼如千日。照異體還同。圓明法界內。無處
不含容。川禪師云。盡在眉毛下。頌曰。如來有五眼。
張三祇一雙。一般分皂白的的別青黃。其間些子
爻訛處。六月炎天下雪霜。
須菩提於意云何（至）若干種心如來悉知。
有一世界。必有一佛設化。故曰佛世界。佛以恒河
之沙。喻世界之廣。更舉無窮之沙。喻眾生種種妄
念。若干種心如來悉知者。眼耳鼻舌身意。凡起心
動念處。即是國土。于國土中所有眾生。若干種種
差別之心。心數雖多。總名妄心。既覺是妄。故云悉
知。如來惟具足五眼。是覺性常具足矣。故能無不
悉知其心。川禪師云。曾為浪子偏憐客。慣愛貪杯
識醉人。頌曰。眼觀東南。意在西北。將謂猴白。更謂
猴黑。一切眾生一切心。盡逐無窮聲與色喝。
何以故如來說諸心皆為非心（至）未來心不可得。
諸心即若干種心。吾心本一。何得有若干種心。如
來所以能悉知者。何也。以諸心總是妄心。但因其
從心而起。不得不名之為心。原非真實之心也。所
以識其非心者何也。此心太空。毫無所累。說不得
他有過去現在未來心。所以說若干種心。皆是非
心。而如來無不知之也。要知三心只一心。本來無
有。因事而起。事過即滅。如言語時。是現在。未出口。
謂之未來。一出口。即為過去。又如人思食之時。則
欲食之心為未來。得食之時。則欲食之心為現在。
食畢放箸。則欲食之心為過去。不甚相遠。傅頌曰。
依他一念起。俱為妄所行。便分六十二。九百亂縱
橫。過去滅無滅。當來生不生。常能作此觀。真妄坦
然平。圓悟禪師頌曰。欲識平常道。天真任自然。行
船宜舉棹。走馬即加鞭。若遇饑來飯。還應困即眠。
盡從緣所得。所得亦非緣。川禪師云。病多諳藥性。
頌曰。一波纔動萬波隨。似蟻循環豈了期。咄。今日
與君都割斷。出身方號丈夫兒。又云。低聲。低聲直
<pb n="749"/>
得鼻孔裏出氣。頌曰。三際求心心不見。兩眼依前
對兩眼。不須遺劍刻舟尋。雪月風花常見面。
<other>○法界通化分第十九</other>佛法充滿世界。無不通達
感化。
須菩提於意云何若有人滿（至）如來說得福德多。
總是說心無相。以是因緣得福者。以布施的緣。故
得福。是有漏有礙之寶。非清淨無為功德。葢福田
心造。佛言。若心中果實有此福德。則福德非外來。
何以言得。惟是本無一物。本無此福德藏在心中。
故如來不止言得。而更言多。若有菩薩。以盧舍那
身中七寶菩提。持齋禮讚。從其心燈。化生功德。不
生不滅。堅如金剛。乘香花雲。入無邊界。起光明臺。
供十方一切諸佛。此無為功德。見性之施。化為菩
薩。頌曰。廣將七寶持為施。如來不說福德多。若用
心燈充供養。威光遍照滿婆娑。
<other>○離色離相分第二十</other>色相皆妄。離之即見性。
須菩提於意云何（至）是名具足色身。
色身者。皮肉形軀也。具足者。無少欠缺也。佛恐眾
生不悟佛心無相。即心可以成佛。但見此具足色
身便為如來。故復問之。不知此乃是幻身。究竟還
歸烏有。佛全不在此。故云即非具足色身。明禪師
云。養就家欄水牯牛。自歸自去有來由。如今穩坐
深雲裏。秦不管兮漢不收。川禪師云。官不容針。私
通車馬。頌曰。請君仰面看虗空。廓落無邊不見蹤。
若解轉身些子力。頭頭物物總相逢。○僧問趙州。
狗子有佛性麼。州云。無。進云。蠢動含靈皆有佛性。
為什麼狗子無佛性。州云。為他有業識在。夫有業
識之人。種種著于有。起諸妄想者。名顛倒知見。種
種著于空。都無所悟者。名斷滅知見。宿有善根之
人。無此二病。洞曉空趣。此名真正知見。若悟此理。
乃可隨時著衣吃飯。長養聖胎。任運過時。更有何
事。
須菩提於意云何（至）是名諸相具足。
具足色身。佛猶與人同。三十二相。獨如來有之。若
執此求如來。祇見化身。不知如來離色離相。以淨
行。則具足三十二。以智慧。則具足八萬四千。其實
覺性猶虗空。故再辨之。傳頌曰。八十隨形好。相分
三十二。應物萬般形。理中非一異。人法兩俱遣。色
心齊一棄。所以證菩提。實由諸相離。○四祖謂牛
頭融禪師云。百千妙門。同歸方寸。恒沙功德。總在
心源。一切定門。一切慧門。一切行門。悉皆具足。神
通妙用。只在你心。業障煩惱。本來空寂。一切果報。
性相平等。大道虗曠絕思絕慮。如是之法。無欠無
餘。與佛無殊。更無別法。但只令心自在。莫懷妄想。
亦莫歡欣。莫起貪嗔。莫生憂慮。蕩蕩無礙。任意縱
橫。不作諸善。不作諸惡。行住坐臥。觸目遇緣。皆是
佛之妙用。
<other>○非說所說分第二十一</other>法無可說。所說者。非性
之真。
須菩提汝勿謂如來是念（至）不能解我所說故。
如來不在身相。人猶易曉。然佛法是如來所說。恐
人復執此以求如來。故曰汝勿以如來曾作此說
法念也。何也。非法無以談空。非人無以說法。此謂
不同生滅之心。故有法可說。如來雖說法。未嘗執
取一樣法。若以有生滅心而為說法。是教一切人
不能得見自性。即為謗毀如來。不能解悟我所說
如來無相之義。我故曰莫作是念。川禪師云。是即
是。大藏小藏。從甚處得來。頌曰。有說皆為謗。無言
亦不容。為君通一線。日出嶺東紅。
須菩提。說法者。無法可說。是名說法。
本來無法。特為眾生去除外妄。不得已而說法。然
不過隨感隨應。實無有一定法可說。但虗名為說
法而已。若眾生既悟。并法亦無可用。安得謂如來
<pb n="750"/>
實有所說法耶。傅云。相寂名亦遣。心融境亦亡。去
來終莫見。語默永無妨。智入圓成理。身同法性常。
證真還了俗。不廢是津梁。川禪師云。兔角杖。龜毛
拂。頌曰。多年石馬放毫光。鐵牛哮吼入長江。虗空
一喝無踪跡。不覺潛身北斗藏。且道是說法。不是
說法。○顏丙曰。終日吃飯。不曾咬著一粒米。終日
著衣。不曾掛著一莖絲。所以我佛橫說豎說。四十
九年。未嘗道著一字。唯同道方知。若言如來有所
說。即為謗佛。不能解會我所說。直饒說得天花亂
墜。也落在第二著。若能坐斷十方。打成一片。非言
語可到。是名真說法也。所以道。地壁瓦礫。說禪浩
浩。前輩頌曰。也大奇。也大奇。無情說法不思議。若
將耳聽終難會。眼處聞聲方得知。
爾時慧命須菩提白佛言（至）說非眾生是名眾生。
言慧命者。以須菩提具智慧性故稱之。即如稱長
老一般。無法可說。後世眾生便難信解。故須菩提
問生信心不。佛言。人無定品。皆具真一之性。與佛
同源。詎可以眾生目之。因彼背真逐妄。自昧其靈。
又不可以不是眾生目之。豈謂生信心者。後世遂
無其人。何也。眾生之為眾生。特因未悟而名之耳。
若悟了。亦即是佛。如來何嘗說他是真實眾生。不
過虗名之而已。智者禪師頌曰。不言無所說。所說
妙難窮。有說皆為謗。至道處其中。多言無所解。默
爾得三空。智覺剎那頃。無生無始終。川禪師云。火
熱風動。水濕地堅。頌曰。指鹿豈能成駿馬。言烏誰
謂是翔鸞。雖然不許纖毫異。馬字驢名幾百般。
<other>○無法可得分第二十二</other>真性全空故無法可得。
須菩提白佛言世尊（至）是名阿耨多羅三藐三菩提。
須菩提既明無法可說。遂悟佛所得菩提之道。內
覺身心空。外覺境緣空。破諸色相。勿令執著。無有
秋毫之障。微塵之染。故以為無所得。佛言如是如
是者。深許其言之當也。無有法加一少字。絲毫亦
不有也。言我於此理。亦無少法可得。菩提亦是虗
名。草堂清和尚云。擊石乃出火。火光終不然。碧潭
深萬丈。直下見青天。川禪師云。求人不如求己。頌
曰。滴水生冰信有之。綠楊芳草色依依。春花秋月
無窮事。不妨閒聽鷓鴣啼。○祺禪師云。念念釋迦
出世。步步彌勒下生。分別現文殊之心。運用動普
賢之行。門門而皆出甘露。味味而盡是醍醐。不出
旃檀之林。長處華藏之境。若如此也。行住坐臥。觸
目遇緣。雖應用千差。且湛然清淨。
<other>○淨心行善分第二十三</other>以清淨心行諸善法。
復次須菩提是法平等無有高下（至）三藐三菩提。
法即是菩提心。佛與眾生。皆具此性。無增無減。均
平相等。無有高下。然實無形也。特強名為無上正
等正覺。黃蘗禪師云。若觀佛作清淨光明解脫之
相。觀眾生作垢濁暗昧生死之相。作此解者。歷恒
河沙劫。終不能得阿耨菩提。又云。心若平等。不分
高下。即與眾生諸佛。世界山河。有相無相。徧十方
界。一切平等。無彼我相。此本源清淨心。常自圓滿。
光明徧照也。傅頌曰。水陸同真際。飛行體一如。法
中何彼此。理上豈親疎。自他分別遣。高下執情除。
了斯平等性。咸共入無餘。
以無我無人無眾生無壽者（至）即非善法是名善法。
所以名為無上正等正覺者。以真性中本無我人
眾生壽者四相。乃從妄緣中現。而真性則平等。不
可使他或得或失。若以無四相之心。修行一切無
我真空的善法。於一切事。無染無著。於一切境。不
動不搖。於一切法。無取無捨。於一切時。常行方便。
隨順眾生。令皆歡喜。而為說法。令悟菩提真性。勿
使虧欠。則覺性便不失墜。未有不得也。然所謂善
法者。本來無此善法。但假此名。直教一切善惡凡
聖無取捨愛憎之心。平常無事。故云即非善法。以
<pb n="751"/>
開悟眾生。本不是住於相。川禪師云。山高水深。日
生月落。頌曰。僧是僧兮俗是俗。喜則笑兮悲則哭。
若能於此善參禪。六六從來三十六。又云。面上夾
竹桃花。肚裏侵天荊棘。頌曰。是惡非惡。從善非善。
將逐符行。兵隨印轉。有時獨上妙高峯。却來端坐
閻王殿。見盡人間祇點頭。大悲手眼多。方便。
<other>○福智無比分第二十四</other>持經者福智最多。無可
比並。
須菩提若三千大千世界中（至）算數譬喻所不能及。
上言性中無善法。恐人以經文為空言。不知受持
故此又較量施寶福德。以大千世界中。所有須彌
山王。上至忉利天。下至崑崙際。若有將七寶如此
之高。持用布施。其獲福雖百千萬億分。僅為住相
布施。終無解脫之時。總不如受持讀誦此經。乃至
四句偈等所得無住相淨妙功德之一。可見佛。若
不設經救。一切眾生無由入悟。憑何修行。得到佛
地。傅頌曰。施寶如沙數。惟成有漏因。不如無我觀。
了妄乃名真。欲證無生忍。要假離貪嗔。人法知無
我。逍遙出六塵。川禪師云。千錐劄地。不如鈍鍬一
捺。頌曰。麒麟鸞鳳不成羣。尺璧寸珠那入市。逐風
之馬不並馳。倚天長劍□□比。乾坤不覆載。劫火
不能壞。凜凜威光混太虗。天上人間總不如。噫。
<other>○化無所化分第二十五</other>雖化度眾生。心無化度。
須菩提於意云何（至）如來即有我人眾生壽者。
如來設立經教。雖曰以度眾生為事。然未嘗有度
眾生之心。故誡云。汝等勿謂也。眾生具無盡煩惱
妄想。於一切善惡凡聖等見。取捨分別。迷情蓋覆
菩提之性。業障深重。佛一出世。教令覺悟。降六賊。
斷三毒。除人我。令能回光返照。即見自性。更不停
留纖毫凝滯。聞經徹悟。自然歸於化度。不過還其
本有智慧心而已。實無有眾生如來度者。若言眾
生是如來化度。則如來便有我人等四相之私矣。
傅頌曰。夜夜抱佛眠。朝朝還共起。起坐鎮相隨。語
默同居止。纖毫不相離。如身影相似。欲識佛去處。
只這語聲是。川禪師云。春蘭秋菊。各自馨香。頌曰。
生下東西七步行。人人鼻直兩眉橫。哆唎悲喜皆
相似。那時誰更問尊堂。還□記在麼。○園悟禪師
云。赤肉團上。人人古佛家風。毗盧頂門。處處祖師
巴鼻。若也恁麼返照。凝然一段光明。非色非心。非
內非外。行棒也打他不著。行喝也驚他不得。直得
淨躶躶。赤洒洒。是箇無生法忍。不退轉輪。截斷兩
頭。歸家穩坐。正當恁麼時。不須他處覔。祇此是西
方。
須菩提如來說有我者（至）即非凡夫是名凡夫。
如來既無我人等相。何又云我。須知假名稱我。對
所度眾生。隨世說我。而自性中。當體空寂。原不著
有我相。惟凡夫妄認之以為有我。其實三世諸佛。
皆無所有。惟有自心既明。因果無差。乃知心外無
法。非有我也。就是所稱為凡夫者。欲離生死而求
涅槃。欲捨煩惱而求滅度。執著一邊。不了中道。究
竟皆不著□□可成佛。豈真有實凡夫哉。但虗名
耳。凡夫自能成□。雖謂之自度可也。如來曾何功
耶。智者禪師頌曰。□生修因果。果熟自然圓。法船
自然度。何必要□。□□似捕魚者。得魚忘却筌。若
道如來度。從來度□□。□禪師云。前念眾生後念
佛。佛與眾生是何物。頌曰。□見三頭六臂。却能拈
匙放筯。有時酒醉罵人。忽爾□香作禮。手把破沙
盆。身披羅錦綺。做模打樣□□□。驀鼻牽來祇是
你。嗄。
<other>○法身非相分第二十六</other>清淨法身。非屬相貌。
須菩提於意云何（至）不應以三十二相觀如來。
身相不可觀如來。須菩提前已言過不也。何故此
處言如是如是。亦謂此相為如來所獨具也。不知
<pb n="752"/>
觀如來者。但當契清淨本來心。若以三十二相觀
如來。則執相之見猶未除。故言轉輪聖王。亦有三
十二□。□泥形相。彼將亦是如來矣。豈若是乎。轉
輪聖王□□四天王。管察世閒善惡。正五九月。照
南閻浮提。□□十月。照西瞿耶尼。三七十一月。照
北[鬱-山+止]單越。四□□二月。照東拂婆提。常如輪之轉。
故名轉輪聖王。□□云。臨池喚影終無益。觀鏡攀
花未是奇。□□□□□實相。相忘心滅却依誰。川
禪師曰。錯。頌曰。泥塑□□兼綵畫。堆青抹綠更裝
金。若將此是如來相。笑□□無觀世音。又云有相
身中無相身。金香爐下□□□。頭頭盡是吾家物。
何必靈山問世尊。如王秉劍。
爾時世尊而說偈言（至）是人行邪道不能見如來。
我。謂佛性也。乃真性之佛。無形無相。不可以形色
見。亦不可以音聲求。世尊因見須菩提。疑信相半。
故於爾時說偈言曰。如來只在自心。法體清淨。猶
若虗空。無有染礙。不落一切塵境。視之不見。言其
有色相不可。聽之不聞。言其有音聲不可。若欲以
此二者。求見我。是不見正覺常住之真佛性。不能
返觀內照。即性而修。此等人舍正路而不由。不能
見如來於方□□聞。蓋因其不反求本心也。川禪
師云。直饒不□□□聲求。亦未見如來在。且道如
何得見。不審不審。□□。見色聞聲世本常。一重雪
上一重霜。君今要見□□面。走入摩耶腹內藏。噫。
此□三十年後。
<other>○無斷無滅分第二十七</other>性體具足。不生斷滅。
須菩提汝若作是念（至）得阿耨多羅三藐三菩提。
此二節。說具足相。論清淨法身。不可以相貌取□
□其詞而語須菩提曰。此性。如來與眾生皆有。本
無少欠。故名具足相。不可以色見聲求。然溺於無
相。又恐淪於空寂。蓋性含萬法。應用徧知。去來自
由。無所罣礙。原非一味空寂。惟以此具足之性。有
正覺。故得證菩提果。若作是念。謂如來不以具足
性得菩提果。未免入於槁情滅念。何以為如來。故
又正其詞而謂之曰。莫作是念。智者禪師頌曰。相
相非有相。具足相無憑。法法生妙法。空空體不同。
斷滅不斷滅。知覺悟深宗。若無人我念。方知是至
公。
須菩提汝若作是念（至）於法不說斷滅相。
此二節。佛恐眾生執於無法沉迷空寂。□□□□
□□□其詞而語須菩提曰。□作有相觀。即□□
□□。若作無相觀。亦是一邊見。人豈可泥於相。但
說□□盡當斷絕消滅。此便非清淨心。何可作是
念。其□□何。蓋既悟之後。法亦歸空。未悟之前。必
當依□□□修行。於法不可有斷滅相。譬如渡水。
渡後固□□□楫。未渡之前。非舟楫何由以濟。故
又正其辭而語之也。川禪師云。翦不齊兮理還亂。
拽起頭來割不斷。頌曰。不知誰解巧安排。揑聚依
然又放開。莫謂如來成斷滅。一聲還續一聲來。
<other>○不受不貪分第二十八</other>不受福德。無所貪著。
須菩提若菩薩以滿恒河沙等（至）是故說不受福德。
通達一切法。無能所心。是名為忍。說箇忍字□□
□制之意。初住菩薩如此。後來得成無我地位。却
□□兩空。不必強制。故曰。無我□成於忍。佛□□
□□□修行之法。未免有我施彼□之相。若□□
□□□□不生。無我得成於忍。所得福德。更勝於
前菩□□□七寶布施等福所能比。何也。不受福
德故□□□□受。蓋受則有貪戀之意。如眼對色。
謂之見□□□□之聞。見聞是根。聲色是塵。凡夫
被妄心所覆□□□轉。即有生滅。故塵起即心起。
塵滅即心滅。不知所□生滅心。皆是妄念。菩薩了
悟真性。活潑潑地。洞然同於太虗。色聲未對之時。
我性常見常聞。未曾暫滅。色聲相對之時。我性未
<pb n="753"/>
嘗暫生。所作福德不為自己受享世間福利。全為
利益一切眾生。積福□□□□□已。故不應有所
貪戀住著也。以此□□□□□□□其不受。豈同
於布施著相者。□□□□□□□□□有為相。三
生却被吞。七寶多行□□□□□□□□諸有欲。
旋豈愛情恩。苦□無貪相。應到□□□□□師云。
耳聽如聾。口說如啞。頌曰。馬下人因□□□。□高
有下有疏親。一朝馬死人歸去。親者如□□□□。
只是舊時人。改却舊時行履處。又云。裙無腰□□
□。□曰。似水如雲一夢身。不□□外更□□。□□
□□□他物。分付黃梅路上人。□□道歌□□□
□□□天福。猶如仰箭射虗空。勢力盡。箭還墜。招
得□□□如意。蓋言人天福報。便是三生業緣。少
有□□□□得受福力。不明其本。愈冀□添。以此
世福。□□□□臨命終時。福盡業在。列□惡道。受
種種□□□□□來生不如意也。
<other>○威儀寂靜分第二十九</other>四歲□□□□□□□
□□動於相。
須菩提若有人言（至）亦無所去故名如來。
釋。來去坐臥本。文分明不釋□□□□□□□□
□虗。作同字看所處所也。無所從□□□□□□
□□無所去猶言無處所去□□□□□□□□
□□□□□□□□□□□□詳確惟□□□□
□□□□□□□□□□□□□□□□□□□
□□□□□□□□□□□□□□□□□□□
□□□□□□□□□□□□□□□□□□□
□□□□□□□□□□□□□。
<other>○一合理相分第三十</other>
須菩提若善男子善女人（至）但凡夫之人貪著其事。
<other>○知見不生分第三十一</other>
須菩提若人言佛說我見（至）即非法相是名法相。
<other>○應化非真分第三十二</other>
須菩提若有人以滿無量（至）皆大歡喜信受奉行。

金剛般若波羅蜜經如是經義卷下（終）

<talk>No. 501-A</talk>
金剛般若一經。乃捨法證性之妙道。無住生心之極
功。義理深微。未易明了。雖有諸家註釋。各是其是。使
後之學者。無所適從。心都子曰。亡羊由於路歧。失道
由於多方。有以哉。（休）幼時聞諸長老云。惟如是經義
一書。所解直捷痛快。三根普被。堪為斯世津梁。於是
徧搜諸方。五十年未獲。今秋道山師得殘本於普陀。
惜字簍中。携來雲林。（休）閒假之暫。閱見其文理洞徹。
玄微般若。於是乎。顯真末世金錍也。蓋般若靈光。頭
頭披露。眾生埋沒已久。此解能開發道眼。故龍天珍
惜秘藏。不肯磨滅。特默授與饑窘之士。如是妙法。如
是慧燈。若不刊刻流通。則湮沒竟無傳矣。恨歲久冊
頁剝落。後缺三分。遂至拱璧不完。茲板而出之。如天
下大道場。及各庵院。有珍藏如是經義者。請加刻其
三分。以補足之。庶香飯醍醐。同霑法味。化城稚子。共
悟無生。功德果報。又豈心思口議所可髣髴比量也
哉。
祈懺弟子（昉休）謹啟。

<article id="n502">金剛經註講</article>

No. 502
<sarticle>金剛般若波羅蜜經註講卷上</sarticle>

金剛是金中之精堅者。剛生金中。百鍊不銷。質極
堅利。不為物破。而無物不破。譬如般若能照破眾
生貪嗔癡愛一切顛倒之見也。般若者梵語。華言
<pb n="754"/>
智慧。性體虗融。照用自在。故云般若。梵語波羅蜜。
華言到彼岸。欲到彼岸。須憑般若。此岸者。眾生作
孽受苦。墮落沉淪之地。彼岸者。謂諸佛究竟到人
欲盡淨。光明正大之地。經者徑也。猶云路徑。謂欲
到彼岸。必由此路徑也。波羅蜜有六種。一布施。度
慳貪。二持戒。度淫邪。三忍辱。度嗔怒。四精進。度懈
退。五禪定。度散亂。六智慧。度愚癡。各占六度之一。
惟一般若。能生八萬四千智慧。則六度兼該。萬行
俱俻。佛言梵語。中國莫識其義。宏始三年。姚秦迎
鳩摩羅什。至長安。待以國師之禮。請什用中國語。
翻譯此經。指示後學。盖人之真性。本是虗靈不昧。
歷劫常存。惜為萬欲昏蔽。所以沉淪苦海。受報無
窮。我佛慈悲。特說此經。猶乘筏度津。以至彼岸也。
所謂金剛者。盖萬物不能逃乎五行。而五行之中。
惟金最堅利長久。木有時而朽。水有時而涸。火有
時而熄。土有時而崩。以金試之於木。則能成器用。
沉之於水。則光湛常新。投之於火。則百鍊愈精。埋
之於土。則永劫不壞。其位在西北。能摧折萬物。人
能用之於身。可以斬一己之邪魔。除萬里之妖孽。
儒有龍泉寶劍。安[邱-丘+(看-目)]定國。道有青蛇寶劍。斬絕情
欲。佛有金剛寶杵。降伏魔王。大易以乾為首。元門
以金丹為首。此經以金剛為首。得此般若者。證西
方無量壽果。西方金方也。金之為義。大矣哉。故以
金剛為喻。般若者。智慧也。人生日用間。圖名貪利。
奸偽百出。至死時。心尚不足。自以為乖巧伶俐。不
知溺於罪孽苦海。真癡愚也。必以智慧。打破癡愚。
獨秉乾剛。勇猛精進。明了自性。豈不到彼道岸。與
諸佛同清淨身如哉。總之。金剛喻也。般若法也。波
羅蜜證果也。此講章乃石公天基所註。於金剛般
若波之義。所解甚明。故存原講。
姚秦三藏法師鳩摩羅什奉　詔譯
姚秦譯經時也。後秦姚氏。建都長安。為別秦符氏。
故稱姚秦。鳩摩羅什。譯經者之名也。什父名鳩摩
羅炎。母名耆婆。祖居印土。家世相國。其父以聰明
見稱。避位出家。遊學龜茲。龜茲王聞。以女迫而妻
之。乃生什。什處胎日。母增慧辯。如舍利弗處胎相
似。什生。母即學佛修行。得證初果。自年七歲。亦俱
習佛乘。從師受經。日誦千偈。九歲隨母到罽賓。依
名德法師槃頭達多。習小乘經論。十二歲其母携
還。至月氏。北山有羅漢。見而異之。謂其母曰。此子
當善守之。如過三十五歲。不毀戒。度人不減毱多。
若破戒者。止可才明㑺藝法師而已。又到沙勒國。
見佛鉢。隨頂戴之。俄念鉢重。即不能勝。失聲下之。
母問其故。即以唯心之義答之。乃還龜茲。名盖諸
國。至於四明。五圍諸論。陰陽星算等術。莫不窮微
盡奧。從從卑摩羅。義學十誦律。又從須利耶蘇摩。
咨稟大乘。乃知從前學小乘之非。如是專習大乘。
廣求要義。有頃什母預知龜茲運衰。辭往天竺。進
證三果。臨行謂什曰。方等深教。當闡秦都。但於自
身。乃有不利奈何。什曰。菩薩之行。利物亡軀。果其
大化得行。雖富爐鑊無恨。乃留住龜茲。止王新寺。
後又到罽賓。為其師槃頭達多。具說大乘妙義。達
多感悟。反禮什。為大乘師焉。自是道播西乾。聲流
東震。當此土前秦符堅建元九年。異星現於西域
分野。太史奏曰。當大德智人入輔中國。堅曰。臣聞
龜茲有羅什。襄陽有道安。得非此二人耶。於是先
致道安。後遣驍騎將軍呂光。率兵七萬。伐龜茲。致
什。至西凉。光聞符堅為姚萇所弑。乃自據凉土。即
三河王位。什亦留止。萇即位。亦聞師名。屢請。光不
允。萇卒。子興立。復請不允。光卒。子隆立。姚興伐凉。
請什。至長安。待以國師之禮。當宏始三年時也。因
見舊譯經論。卒多不與梵本相應。乃集沙門八百
餘人。所譯經論。九十八部。凡三百九十餘卷。所譯
<pb n="755"/>
此經。名金剛般若波羅蜜。什臨滅集眾謂曰。自以
暗昧。謬充翻譯。若所傳無謬。當使焚身之後。舌根
不壞。後果如之。是知師舌興如來廣長舌相。等無
有異。所以此經六譯。而時所宗尚。皆宗秦本。今疏
依之。佛生於西土閻浮州。當東土周昭王二十四
年甲寅歲四月初八日。從母摩耶氏右脇而入。即
從右脇而出。涅槃於穆王五十二年壬申歲二月
十五日。越一千一十七年。至後漢永平十年戊辰
歲。其教始行於中夏。梵音佛。華言覺也。謂於一切
有情中。能覺悟也。內覺無諸妄念。外覺不染六塵。
又云教主也。非相而相。應身佛也。相而非相。報身
佛也。非相非非相。法身佛也。釋迦文佛。談般若二
十二年。計六百餘卷。金剛般若。乃第五百七十七
卷。名曰斷疑品。大部般若之總要。故獨流通。能令
持誦者。得堅固生智慧。惟貴恒誦無間。自然感應。
利益無窮也。是經古今刻本最多。每有錯訛。雖經
蓮池大師較正。而諸本仍有傳誤。茲刻考訂原文
字字端的。更於句下圈點。分為三類。佛所說者。用
此○圈。須菩提說者。用此◎圈。阿難結者。用此、
點。俾讀者。一目了然。經意不解自明矣。嗣
文佛七十一世孫法輪沙門行敏頂禮謹述。
余所著此經者。因見各家經解甚多。悉心細查。未
有傍註。恐讀者不能悟。悟者不能誦。故詳明傍註。
使讀者一目了然。可以隨時參悟。知其義理。修一
切無相無為之法。非教人徒然持誦。遂得福德之
勝。內修之福田。外修人所共見共聞。謂之陽德。內
修人所不覩不聞。謂之陰德。有相有為。自不及無
相無為之福。外修自不及內修之福。陽德自不及
陰德之大。以見般若無相之法。六度萬行。皆當體
此無相之法修。是以輾轉教人受持讀誦。為人解
說。使人知無相之法。精為奧妙。可以自修自悟。明
心見性耳。盖信受者。要知三藏之大略。先除六根
六塵。後除五蘊全空。方能入無我人等四相。無我
人等四相。則自然民脆。物與為懷。六根六塵。污染
不著。則不見有辱之人。受辱於我。自然精進一乘。
永不退轉。則四大非有。五蘊全空。心心相贖。自然
清淨。則自性常空。無有障礙。一真顯露。光無不遍。
照無不週。佛說經成藏。無非發明四句之義。佛法
包括無餘。故無我人等四相之法。不但為金剛一
部之骨髓。寔為三藏全經之骨髓。讀經者知此四
句。寔為經之全體。可謂真能契般若經者也。奉佛
者能遵此施行。何患彼岸之不到哉。是則余之願
也。夫是為序。
<other>○法會因由分第一</other>如是我聞至敷座而坐。乃序
說法之時。會眾之處。故稱法會因由分。
如是我聞。如是者。此也。我者。即集經者自謂也。阿
難尊者曰。如此之法。乃我親聞之于佛也。
一時。一時者。謂說般若之時也。
佛。佛者覺也。自覺覺他。覺行圓滿。故名曰佛。即釋
迦牟尼佛也。
在。在者。所在之處。
舍衛國。舍衛國者。波斯匿王所居之國。
祇樹。祇樹者。匿王太子名。祇陀園中樹。乃祇陀所
植。故名祇樹。
給孤獨園。給孤獨園者。舍衛國有一長者。王之宰
臣。本名須達拏。常好施給孤獨。因名之為給孤獨
長者。給孤獨長者。在祇樹園。建造精舍。請佛說法。
故曰祇樹給孤獨。
與大比丘眾。梵語比丘。華言乞士。謂上乞法於佛。
以明己之真性。下乞食於人。以為世人種福。盖佛
將說真空無相妙理。必得道之深者。方能領悟。豈
小比丘所能與哉。比丘者。菩薩羅漢之類也。
千二百五十人俱。千二百五十人俱。此諸弟子。凡
<pb n="756"/>
佛說法之處。常隨侍而同處也。
爾時。爾時者。彼時也。
世尊。佛為三界之尊。故稱世尊。三界。欲界色界無
色界也。
食時。食時。當午前將欲食之時也。
著衣。著衣。著柔和忍辱之衣。即僧伽之衣。
持鉢。持鉢。持四天王所獻之鉢。
入舍衛大城。入舍衛大城。園在舍衛國城外。故曰
入。
乞食於其城中。乞食於其城中。佛是金輪王太子。
誰無供養。而自持鉢乞食。欲教化眾生之捨離憍
慢。去此貪心。並欲使後世比丘之不積聚財寶。以
煉種性。正君子謀道。不謀食也。
次第乞已。次第乞已。不越貧從富。不捨賤從貴。如
來大悲平等。無有選擇。次第皆到而已。
還至本處。還至本處。謂乞畢而歸還祇樹園之處。
飯食訖。飯食訖。謂食飯已完。
收衣鉢洗足已。收衣鉢洗足已。謂收起袈裟鉢盂
洗足。以淨身業。將入禪處。於是收拾其衣鉢。使心
無係累也。洗其足。以潔其身也。
敷座而坐。然後敷座而坐。敷乃排列也。謂排列序
次之座而坐。此我佛之去來動靜。任運合道。歷歷
我所親見。而畢記者。法會之因由。如是而起矣。
<other>○善現起請分第二</other>善現出座問佛。故稱善現起
請分。
時。時者。謂佛自入城還園。敷座而坐時也。
長老。長老者。德長老之謂。眾弟子之中。惟德尊而
言之。
須菩提。須菩提梵語也。華言解空。一名善現。謂能
解悟空理。善揚發現也。
在大眾中。在大眾中者。在千二百五十人眾也。
即從座起。善現即從自己座位起身。整頓威儀。出
座起立也。
偏袒右肩。偏袒其右肩者。以示不敢倍乎其師。東
土以謝過請罪故肉袒。西土以興敬禮儀故偏袒。
右膝著地。右膝著地者。以示不敢左乎其道。般若
經云。右是正道。左是邪道。必以右膝著地。偏袒亦
以右肩者。用正去邪之意也。以見身業[虔-文+ㄆ]誠。
合掌。合掌者。心合於道。道合於心。以示其歸依也。
恭敬。恭敬者。以示其嚴肅心恭意敬。以見意業[虔-文+ㄆ]
誠。
而白佛言。內外[虔-文+ㄆ]誠。方啟白佛。白者啟也。言者。發
語讚歎也。
希有世尊。希有者少也。猶言少有我世尊也。
如來。如來者。佛之總稱。如而不生。來而不滅。即或
真性之體用。單修智慧。曰菩。單修福業。曰薩。雙修
曰菩薩。諸菩薩只會下學道之人。如者。以真性之
光明。照無量世界。而無所蔽。慧通無量劫事。而無
所礙。能變現一切眾生。而無所不可。是誠能自如
者也。其謂之來者。以真性能隨所如而來現。故謂
如來。
善護念諸菩薩。善現。謂如來入城還園。去來如如
不動。密示住心。標榜後進。正是護持注念在會諸
菩薩。與以智慧力。上求佛果。使之信受也。
善付囑諸菩薩。又以食訖晏坐。一念不生。密示降
心。模範新意。正是付囑在會諸菩薩。與以教化力。
下度眾生。使之奉行也。菩者覺也。薩者有情。一千
二百五十人。皆善惡俱遣之大比邱。於一切有情
中。皆能覺悟也。但恐未來眾生。不得親覩我佛儀
容。無有標榜。
世尊。故啟咨世尊而問曰。
善男子善女人。謂世間或有善淑男子並女人。學
道之初。
<pb n="757"/>
發阿耨多羅三藐三菩提心。先發此無上菩提之
佛心。阿無。耨多羅上也。三正也。藐等也。三正也。菩
提覺也。梵語阿耨多羅三藐三菩提。華言無上正
等正覺也。以真性湛如。無有更上之者。故云無上。
然上自諸佛。下至蠢動。此性正相平等。故云正等。
其圓明普照。無偏無虧。故云正覺。得住此性者。智
無不遍。用無不週。不言自治。無為自化。善現良以
善男女初發是心輕若鴻毛。不能同佛隨緣安住。
云何應住。當如何常住而使之不退轉。
云何降伏其心。當如何降伏而使之不惑亂我真
心也。應者當也。云何者如何也。住者止也。降伏者。
制禦之謂也。
佛言善哉善哉。佛因聞善現之所問甚善。寔足以
繼往聖之心。傳開後學之□法。故重言善哉。以讚
美之。
須菩提。佛呼須菩提曰。
如汝所說如來善護念諸菩薩善付囑諸菩薩。如
汝所說如來善護念付囑二句。原是善發我未發
之言。
汝今諦聽。佛深契善現所問。善發我未發之言。如
此。我若不說。則為失人。故云汝當詳審諦聽。
當為汝說。當為汝說此住心降心之道。
善男子。善女人。善男下。謂人之一心。朋從往來。攻
取日眾。最難發此菩提覺心。
發阿耨多羅三藐三菩提心。若善男子並女人。既
發此無上菩提之真心。則滿腔中純。是天理真如。
本性自然。顯露自然。常住不滅。
應如是住如是降伏其心。應當如是常住不滅。則
五蘊自然皆空。如是一切妄心。不待驅除。而自降
伏矣。所謂道心為主人。心退聽也。譬如日光一照
黑暗盡明。
唯然。善現聞佛所說。篤信於心。隨應之以唯。旋思
而復應之以然者。惟恐初發心之善男女。乃現在
未來眾生。不能了達一貫之理。必得我如來條分
縷晰以開道。
世尊。是以啟咨世尊而曰。
願樂欲聞。我等弟子。願樂欲聞。我佛之分別解說。
得以垂經顯法。使現在未來眾生。遵循於不朽耳。
<other>○大乘正宗分第三</other>是經為大乘者說。非教小乘
者。住大乘。惟降伏其心。不能降伏者。以有我人等
四相也。四相既離。妄心自伏。真如自住。非正宗而
何。是以謂大乘正宗分。
佛告須菩提。佛告須菩提。
諸菩薩摩訶薩。佛告須菩提。諸菩薩摩訶薩。皆大
悟菩薩也。我謂善男子並女人。發阿耨多羅三藐
三菩提心。
應如是降伏其心。應如是住如是降伏其心。若果
能應如是所發之心常存不昧。則一真顯露。無妄
可降。如是降伏其心矣。其所以不能常住此所發
之菩提本心者。因妄心迷蔽真心。至是。必須先降
伏妄心。使人欲淨盡。而天理流行也。汝皆欲上求
證佛。下度眾生者也。自度度生。應如是降伏其心
矣。
所有一切眾生之類。所有一切眾生。雖無數無窮。
總不外乎四生八變之十二類。故種種一切眾生
妄心。極難降伏。何以見之。
若卵生。卵為想生。或有心易輕舉。飛揚遠適。謂之
卵生。
若胎生。胎因情有。心常流轉。習氣深重。謂之胎生。
若濕生。濕以合感。心隨邪見。沉淪不省。謂之濕生。
若化生。化以離應。此四生也。心見景趣。遷變起幻。
謂之化生。
若有色。執相修因。頓起邪思。名為有色。
<pb n="758"/>
若無色。內守頑空。不修福慧。名為無色。情想合離。
更相變易。有色情而合無色情。而離依胎而變。
若有想。滯諸聞見。係念染著。名為有想。
若無想。靜沉死水。猶如木石。名為無想。有想想而
合無想想。而離依卵而變。
若非有想。起生滅見。落兩頭機。名非有想。
非無想。非無想。然此九種眾生心。皆非菩提真心。
一或有之。死即隨類受生。墮於胎卵濕化之物。虗
空等神。天魔等鬼。所以輪迴六道。難入涅槃者也。
非有色。情離而合。非無色。情合而離。依濕而變。非
有想想。離而合。非無想想。合而離。依化而變。故有
十二類眾生。
我皆令入無餘涅槃。我者。佛自謂也。皆者盡也。令
者使也。入者行至於內也。無餘者。無有餘剩也。梵
語涅槃。此云謂無餘。涅大涅槃也。滅消滅也。度化
度也。佛之意。盖說如前。所謂一切眾生妄心。皆不
是我菩提覺心。我皆令此受學。諸菩薩將此妄心。
入於清淨無為之鄉。消融其渣穢。度脫其染者。如
紅爐點雪。必使人欲清淨。纖毫不留。造於元默之
境。所謂心外無餘道。道外無餘樂也。人有虗靈之
性。包括天地。謂之真空。又名法身。亘古亘今。所不
能滅。即大禹見黃龍負舟。自言生寄也。死歸也。四
大色身。原是假合。空無毀壞之理。愚人不能明心
見性。所以死歸陰趣。隨業受生。遷轉不已。聖人明
覺了然。如虗空杲日。當天普照。或出應時。則為報
身。化身隨緣。或不住世。則棄四大。如棄敝屣。永證
清淨法身。寂然常樂。是其來也。從體起用。無所從
來。其去也。攝用歸體。亦無所去。豈非涅槃常住不
滅哉。世人不知。誤以為死。非也。楞伽經云。涅槃乃
清淨不死不生之地。一切修行者之所依歸。
而滅度之。而滅度之滅者。化也。度者度生也。滅化
以度其生。使各遂其生也。
如是滅度。佛說如是以前。所言滅度之道。使般若
智慧。打破種種邪見煩惱。
無量無數。故此無限量無計數如是滅度。天上地
下。人間四生。七趣十二類之無量無數。
無邊眾生。無邊際一切眾生之心行。無為自然之
化。
實無眾生。寔無有滅度眾生之相。
得滅度者。以眾生為我得而滅度者。今已滅度無
餘者。豈我真能使之令入涅槃而滅度之哉。盖以
凡夫原有此無上菩提之心。只為迷而不悟。今心
地一旦豁然開朗。頓見本性空寂。是乃自性自度。
本來無此眾生妄心。曷得而滅度之。
何以故。夫無有眾生得滅度者。何以故也。佛自徵。
何以故。謂寔無眾生得滅度者。盖真性即是道。真
性虗靈。至公無我。本無我人眾生壽者。四相方是
無上正覺之道心。若有我人等眾生壽者。即是眾
生。無此四相。即是菩薩。
須菩提。佛呼須菩提曰。
若菩薩。若諸菩薩摩訶薩。皆修無上菩提之因。已
證菩薩之果。或若有此四相。則前一切眾生妄心。
安能滅度。以至涅槃哉。決非菩薩地位中人矣。
有我相。若計我為能度。則有我相也。
人相。若計他為我度。則有人相也。
眾生相。若計滅度無量無數無邊眾生。則有眾生
相。
壽者相。若更計滅度眾生。經萬劫而不息。歷亘古
以如茲。則有壽者相。有此四相。則自心不能降伏。
與眾生無異。
即非菩薩。且我人眾生壽者四相。即是貪嗔癡愛
四惡業。貪則惟思我富我貴。逞己之長。炫己之能。
爭名奪利。只為我身之計。是我相也。嗔則嫉人之
<pb n="759"/>
有。妬人之能。攻人之短。吝人之來。訐人之私。皆人
相也。癡則五蘊計其和合六塵。汩沒靈源。是眾生
相也。愛則執法修因。希冀飛昇。或燒丹煉藥。期求
增算。或舍義而貪生。或臨難而苟免。是壽者相也。
有此四相。則貪嗔癡愛之心。纏綿固結。五蘊六塵
之勞擾粘染。如此妄心之執迷。則與道相違。而沉
淪無窮盡也。若離此四相。則一念不生。全體發現。
妄心自伏。真如自住。天地合德。日月合明。四時□
序。而生生不息之機。與道合真也。況佛說大乘無
上菩提之法。總不外乎六度波羅蜜。一佈施。二持
戒。三忍辱。四精進。五禪定。六智慧。若無此四相。則
六度兼該。無我人等四相。則自然民胞。物與為懷。
即是布施波羅蜜。無我人四相。則六根自無。而六
塵污染不著。即是持戒波羅蜜。無我人四相。則不
見有辱我之人受辱於我。即是忍辱波羅蜜。無我
人四相。自能精進一乘。永不退轉。即是精進波羅
蜜。無我人四相。則四大非有。五蘊全空。心心相續。
湛然清淨。即是禪定波羅蜜。無我人四相。則自性
常空。無有障礙。一真顯露。光無不遍。照無不週。即
是智慧波羅蜜。佛說經成藏。無非發明此四句之
義。佛說也括無餘。故無我人等四相之法。不但為
金剛一部之骨髓。讀經者。如此四句。為金剛之全
體。可謂真能契般若經者也。學佛者。能遵此四句
十一字。而修行之。則無上菩提之真心。何患彼岸
之不到哉。
<other>○妙行無住分第四</other>菩薩妙行。法應無住。故謂妙
行無住分。
復次須菩提。復次者。連前起後之詞也。佛呼須菩
提曰。我謂應如是降伏其心之法。滅度無量無數
無邊眾生。寔無眾生得滅度者。以住我人眾生壽
者四相。我故說。若菩薩有我人等四相。即非菩薩。
菩薩於法。盖菩薩於六度萬行之法。以佈施為先。
應無所住。應當無所住。
行於布施。行於佈施也。若四相既無所住。則六根
自無所住也。六根既無。彼六塵者。又安住何所。
所謂不住色布施。所謂不住於眼。即不住色布施
矣。
不住聲香味觸法布施。不住於耳鼻舌身意。即不
住聲香味觸法布施矣。
須菩提。佛是以呼須菩提曰。
菩薩應如是布施。汝等菩薩。應如是布施。不住於
相也。我謂菩薩應如是布施。於自心眾生。捨其所
貪。歸於空寂。不於六根六塵上。有所係累拘執。但
自性虗空。妙圓明淨。隨感而應。
不住於相。不住於相何也。
何以故。佛自徵何以故。
若菩薩不住相布施。則六根清淨。五蘊全空。以湛
然明寂之心。行普度眾生之法。圓滿無上菩提之
道。則盡皆善福。
其福德不可思量。其福德量等虗空。豈人之心思。
可得而測度忖量哉。非享福報之謂也。
須菩提。復又呼須菩提曰。我謂不住相布施之福
德。不可思量。
於意云何。於汝之意云何。
東方虗空可思量不。譬如東方虗空。可思量否。
不也。須菩提答云。以大。莫大於虗空。非人之所能
測度。故以弗也。
世尊。啟咨世尊。而答佛思不住相布施之福德。猶
不止一方虗空之可較量。
須菩提。佛又呼須菩提曰。
南西北方四維上下虗空可思量不不也。須菩提
意以一方之虗空。尚不可思量。而十方之虗空。更
不可測度而思量矣。故亦以弗也。
<pb n="760"/>
世尊。啟咨世尊而答。
須菩提。佛聞須菩提。兩次弗也答之。知須菩提已
深悟十方虗空之不可思量。是以呼須菩提而告
曰。
菩薩無住相布施福德亦復如是不可思量。四方
四維上下虗空之不可思量也。
須菩提。佛呼須菩提。汝要知無住相布施之福德。
等於十方虗空之大。不可思量。汝等菩薩之學道
者。不必他有所求。
菩薩但應如所教住。但應如我所教。不住相之法。
以無住而住之。理便就。此上應用之間。湛若十方
空無所住而住。可也。
<other>○如理實見分第五</other>破執相虗妄習情。始悟真如
之理。寔見真性如來。故謂如理寔見分。
須菩提。佛呼須菩提曰。我謂菩薩應不住相布施。
應如我所教。無住相而住。
於意云何。於汝之意云何。
可以身相見如來不。可以色身之相好見。即是如
來之法身否。
不也。須菩提了達此理。即以弗也。
世尊。啟咨世尊而答。
不可以身相得見如來何以故。須菩提又自解曰。
何故不可以身相見之。
如來所說身相。盖如來所說身相。不過形體之末。
非真空無相之道。豈可指而謂之真如來哉。
即非身相。即非身相也。
佛告須菩提。佛聞須菩提所答。已悟身相之不可
住故。又呼須菩提。進一層以告曰。汝既知現具身
相。乃屬形體之化質。
凡所有相。世間凡有形相可見可聞可嗅可食可
觸可法。乃天地人物山川草木昆虫一切有形有
色諸相。
皆是虗妄。皆有生有滅。乃是虗妄。而非真寔堅牢
之本體。
若見諸相非相。若見一切諸相能體全空之非相。
必無執相迷真之失。自能迴光返照。
即見如來。即見自性中有平等法身之如來。隨處
顯現。不致住相布施得無住之法矣。刊定記云。執
相迷真。對面千里。虗心體物。天地一家。
<other>○正信希有分第六</other>正信。謂一念不偏。希有。謂實
為難得分。
須菩提。須菩提得聞佛說無住布施無相見佛之
法。
白佛言世尊。乃白佛言。啟咨世尊曰。我佛說無住
布施。若見諸相非相。即見如來之義。我已得生寔
信矣。但此理奧妙深微。後之學佛者。恐不能悟此
精蘊。以致難生寔信。且眾生布施。大半為求福之
因。希得富貴利達之果。不思成佛。聞無住之因。見
佛之果。不獨以為渺茫難及。抑且所樂不從。以致
不生寔信。
頗有眾生。不知頗有眾生。
得聞如是言說章句。得聞如是無住無相之言說
章句。
生實信不。果能生寔信否。
佛告須菩提莫作是說。佛告須菩提曰。汝莫作生
寔信否之說。然此無相真空妙理。必有大根基之
善人。方能任其道。
如來滅後。設或佛滅後。
後五百歲。到五百歲之時。乃濁劫惡世之中。不信
佛法之時。
有持戒修福者。有持戒而諸惡莫作。修福而眾善
奉行。因持戒修福之力。悟無住無相之理。
於此章句能生信心。又能於經中之一章一句。
<pb n="761"/>
以此為實。然生信固以持戒修福助成。而能持戒
修福。又因宿善所發。
當知是人不於一佛二佛三四五佛而種善根。豈
於一佛二佛三四五佛。種此善根哉。
已於無量千萬佛所種諸善根。歷佛既多。則聞法
已多。修行亦久。自能了悟無住無相之理。寔修而
寔證。汝何可以學佛者不能悟此精蘊。而有難生
寔信之疑乎。且無住無相之法。我不徒為善根深
者而說。使之寔修而寔證也。善根淺者。自必經年
受持。累月讀誦。修菩提之因。證菩提之果。不待言
矣。即有善根之淺者。惟知希福。但六祖曰。信般若
波羅蜜。能除一切煩惱。信般若波羅蜜。能成就一
切出世功德。信般若波羅蜜。能出生一切諸佛。
聞是章句乃至一念生淨信者。佛又告須菩提。若
有此善根之人。聞得此經之章句。乃至頃刻頓空。
四相淨焉。而心不亂信焉。而心不疑布施。而三輪
體空。利濟而無分人我。一念之中。能生淨信。
須菩提。佛呼須菩提曰。
如來悉知悉見。如來色相雖滅。法性常存。週遍虗
空。無微不照。如來悉知悉見。不肯沮其一念淨信
之心。必使遂其所求之願。
是諸眾生得如是無量福德。我能盡知盡見。此人
雖名眾生。而持戒修福之德。善根受用。不盡其福
德。豈有限量哉。世間所享者。名福報。信此經者。名
福德。
何以故。佛言是諸眾生。何故得如此之福德。
是諸眾生。盖一念之能生淨信。是諸眾生。已深契
無住無相之理。頓悟大道至公無我之心。
無復我相人相眾生相壽者相無法相。四相既無。
諸相自然不有。不執著於心外之法。而生妄見無
法相矣。
亦無非法相。所行布施方便持戒忍辱。亦無非行
善去惡之法相矣。
何以故。佛又轉徵。無我人等相。無法相無非法相
者。何以故耶。
是諸眾生。盖是諸眾生。
若心取相。若心取相。則有我之見。必私己利己。而
無濟人利物之心。
即為著我人眾生壽者若取法相。汝若取法相。則
必心外求法。而不悟本心。
即著我人眾生壽者何以故。佛轉徵何以故。
若取非法相。若取非法相。則必毀佛謗法。而不修
明心見性之善因。
即著我人眾生壽者是故不應取法。是故不應取
法而生執。
不應取非法。不應取非法而生疑。
以是義故。以是無住無相之法。修佛者。得大乘智
慧。希福者。得無量福德之義故。
如來常說。如來常說各經中言之詳矣。
汝等比邱知我說法。當知我與汝等說此法者。因
汝諸人。有此四相。不能了悟真空起於彼岸。我不
過假此法門。度脫生死苦海。既見自性證涅槃樂。
則我之當棄之。無所用矣。
如筏喻者。如渡河之筏喻者。渡眾生一切灾厄流
離之患難。普濟以慈航。豈以一味教人證佛之法
哉。善根深者。寔信寔修。
法尚應捨何況非法。功圓果滿。自登覺岸。而證菩
提。即善根淺者。能一念淨信。即一念善緣。自獲福
報。且無住無相之法。原教人明心見性。遷善改過。
甯捨法而悟性。不可執法以迷心。如來教人修真
悟性之法。尚不可執著而甯捨。何況執我之法。為
精微奧妙。學佛者之難生寔信。是取法也。疑佛法
不能希求世福。而求福者之不生寔信。是又取非
<pb n="762"/>
法也。取法取非法。皆非我之法也。汝安得以無人
寔信。而生頗有之疑乎。傅大士曰。譬如過河須用
筏。到岸不須船。
<other>○無得無說分第七</other>體空無得。言寂無說。是以謂
無得無說分。
須菩提。佛恐須菩提尚未透徹。故云設此問。呼須
菩提曰。我謂不應取法。似無法可得。無法可說。又
謂不應取非法。又覺似有法可得。有法可說也。盖
我之所說者。真空不空之法耳。
於意云何。於汝之意云何。
如來得阿耨多羅三藐三菩提耶。以我如來無上
菩提之法。果有所求。而得之於己耶。
如來有所說法耶。抑以此法。諄諄然有所說。而教
於人耶。
須菩提言。須菩提了悟佛意。乘機而答曰。
如我解佛所說義。解者曉也。定者。泥於一處而不
通也。如我心中解悟佛所說之義理。不應取法不
應取非法之義。無上菩提之寔性。人人具足。或由
布施持戒而成。或因忍辱精進而證。或修禪定智
慧而悟。六度萬行。皆可默契。
無有定法。則知無上正等正之法。此吾本來真空。
人人所具足者也。
名阿耨多羅三藐三菩提。如來說法。原為聞眾生
之迷悟。但眾生之根器有利鈍。學性有淺深。隨機
設教。對病用藥。
亦無有定法如來可說。如來不盡之法。只定無法
可名。如來不盡法言。只無定法可說。永曰。佛說一
切法。為除一切心。我無一切心。何用一切法。
何以故。須菩提自徵釋何以故。無有定法可得。無
有定法可說。
如來所說法。盖如來所說者。無上菩提之法。
皆不可取不可說非法非非法所以者何。可以性
修而不可以色相取。徒取則何以深造於性理之
妙。故云不可取也。可以心傳。而不可以口舌說。徒
說則何以超出於意言之表。故云不可說。須菩提
所以辨論兩者皆不可也。但可取可說固不可。取
不可說亦不可。若執著可取可說。是必住於取住
於說。反成邪見。且是法為開悟眾生而設。非有真
寔之法。故云非法。若謂不可取不可說。是住於無
可取無可說。即成斷滅。然又須假此以開悟眾生。
如離筏渡河。則有沈溺之害。又不可仝謂之非法。
故云非是非法也。非法非非法。即是如來所說。不
應取法不應取非法也。所以者何。是須菩提釋非
法釋非非法之義。
一切賢聖皆以無為法而有差別。盖謂法本不無。
莫作有見。法本不有。莫作無見。作有則執法。作無
則執空。不執法執空。則了悟我法雙空。即曰無為。
無為者。自然覺性。無假人為。以者用也。一切賢聖。
皆用此無為之法。然法本無為。悟有淺深。悟得淺
者。則為賢人。悟得深者。則為聖人。是無為之法則
一。因有淺深。為賢為聖。而差別之不一也。佛說不
應取法不應取非法。須菩提總結出一無為之法。
真了悟透徹佛所說之義也。此無為者。即是無上
菩提。即是涅槃。即是如來。即是無相。即是無住。即
是這金剛般若波羅蜜也。有為法世間法也。無為
法出世間法也。後學者要知。無為寔無不為。可以
超三界證菩提。可以得無量無邊福德。其功之大
效捷。誠莫可思量也。若執著無為。拘泥空寂。勉強
造作。則無為而寔有為。反成槁木死。而無用矣。
惟順我至中至正之真性。於日用倫常之間。率性
而行。各盡其道。不偏不倚。不即不離。得自然而然
之妙道。斯為深悟無為之旨。深契金剛般若之
法。
<pb n="763"/>
<other>○依法出生分第八</other>三世諸佛。皆依此法。出生功
德是以謂依法出生分。
須菩提。佛呼須菩提曰。我說離相降心。離相布施。
離相即見如來。離相之一念淨信。即得無量福德。
汝總結一無為之法。誠能了達無相之旨。發明我
未發之言也。我試以有為之法。而較無為之法。
於意云何。於汝之意云何。
若人滿三千大千世界七寶。三千大千世界者。言
形容其多也。世間之方位界限也。三千大千。統言
一大世界也。此日月所照。為小世界。其中有須彌
山。日月遶山運行。故南為閻浮提。東為弗婆提。西
為瞿耶尼。北為[鬱-山+止]單越。是名四天下。日月運行。乃
在須彌山之腰。故此山之高。半出日月之上。山上
分四所。每方分八所。中間有一所。三十三所。謂之
三十三天。梵語謂之忉利天。是其中間。有一所也。
日月運行。如此四天下。謂之小世界。如此一千小
世界。謂之小千。如此一千小千世界。謂之中千。如
此一千中千世界。謂之大千。以三次言千字。故云
三千。其寔則一大千耳。如此謂之一大世界。七寶
者。金。銀。琉璃。珊瑚。瑪瑙。赤珍珠。玻璃七須也。三千
大千世界七寶。極言七寶無數之多也。
以用布施。以用布施。以此無數之七寶布施於人。
布施定有福德。況以七寶。滿大千世界之多。這個
布施。作捨施看。與前篇無相布施不同。
是人所得福德寧為多不。此人所獲福德。汝以為
多乎不多。寧字。作是字看。
須菩提言甚多。須菩提會佛之意。答云甚多。
世尊。啟咨世尊而答。
何以故。又自徵解何以故。言福德之甚多。盖藉物
而修。僅得身外名祿之福德。而於明心見性。了無
所得。
是福德即非福德性。盖是福德。乃有相之施。於我
性中真空無相妙法。全不相關。必竟非福德性。所
得名祿福德。終有盡期。可以計其世代之遠近。可
以教其閥閱之多少。非若內修福修。無盡無窮。不
可數計。
是故如來說福德多。故如來所言福德者。乃人天
小果之因。以名祿之福德有數。可計其多也。佛聞
須菩提答畢。而汝云。有為福德非福德性。所得雖
多。終有盡期。
若復有人於此經中。復者再也。佛言。如再有人。於
此金剛般若經中也。
受持。受持者。受謂領受於心。持謂持守不失也。信
力曰受。受之不忘於心也。念力曰持。持之不厭其
久也。
乃至四句偈等。四句偈等。指無我人眾生壽者四
相也。等者。凡有四句等處。
為他人說。更為他人。解說其義。如一燈傳百千萬
燈。則是自度度他也。
其福勝彼。所獲之福。勝彼之七寶施者。多矣。住相
布施。縱得名祿之福。福盡墮落。此因經悟性。性見
心明。福等大虗。歷劫不壞。故云其福勝彼。
何以故。佛言。人能受持講說是經。其福勝彼者。此
何以故也。六祖曰。以財布施。得身外之福。受持經
典。得性內之福。身外之福即衣食。性內之福即智
慧。今生豐衣足食而愚鈍者。即是前生布施。而不
持經典之人。今生聰明貧窮無衣少食者。即是前
生持經。而不行布施之人。外修福德即衣食。內修
福德即智慧。錢財現世之寶。般若在心之珍。內外
雙修。方為全福。若要現在子孫及來世生身。富貴
智慧兼全者。須是準修。此是論歎持經功德。恐人
不知經典之利益。故以勝布施之功德而較量。然
佛法六度。亦以布施為先務。人不可執此而捨彼
<pb n="764"/>
也。金剛經為大藏之骨髓耳。
須菩提。佛呼須菩提曰。
一切佛法。盖真空無相之理。乃諸佛之本性。一切
三世諸佛。
及諸佛阿耨多羅三藐三菩提法皆從此經出。皆
從此經中所說四句無相之法。悟出真性如來。凡
求阿耨多羅三藐三菩提者。舍此更無他法矣。
須菩提。佛又恐人執著於法。復呼須菩提告曰。
所謂佛法者。又曰。所謂佛法者。本來無有。不過假
此以開悟眾生。使之言下見性。乃虗名為佛法也。
真性中本來空寂。無有相之法。固不可執相生心。
又不可執法成病。本性真寔。法非真寔。
即非佛法。故曰。即非佛法。汝當不即不離。以求見
性明心可耳。
<other>○一相無相分第九</other>一真如相。原無有相。是謂一
相無相分。
須菩提。佛呼須菩提曰。我謂一切諸佛。及諸佛阿
耨多羅三藐三菩提法。皆從此經四句無相之法。
悟出真性如來。不但諸佛如是。即四果羅漢。莫不
由無相之法而證也。盖佛與羅漢。雖有高下。而真
性菩薩。無有增減。不稍差別。不過於無相之法。悟
有淺深。證分高下。佛是以將己得證四果羅漢為
問。以見凡四果得道者。必從無相而得。著不得絲
毫之相。
於意云何。於汝之意云何。
須陀洹。已得初果之須陀洹。
能作是念我得須陀洹果不。自謂我得此果否。
須菩提言不也。須菩提知其不然。乃曰。
世尊。啟咨世尊而答。
何以故。我何故謂弗也。
須陀洹。盖須陀洹初入無相之門。
名為入流。得與聖人之流。
而無所入。而無所入之念。
不入色聲香味觸法。但不能頓悟真空而已。不入
色聲香味觸法。亦無有不入之相。
是名須陀洹。是故名為初果也。
須菩提。佛又呼須菩提曰。
於意云何。於汝之意云何。
斯陀含。已得三果之斯陀含。
能作是念我得斯陀含果不。自謂我必得此果否。
須菩提言不也。須菩提即不然云。
世尊。啟咨世尊而答。
何以故。我何以故謂弗也。
斯陀含。盖斯陀含已深悟無相之理。尚有一生一
滅之心。
名一往來而實無往來是名斯陀含。名一往來。而
寔無往來之相。是故名為斯陀含。
須菩提。佛又呼須菩提曰。
於意云何。於汝之意云何。
阿那含。已得三果之阿那含。
能作是念我得阿那含果不。自謂我有得果之心
否。
須菩提言不也。須菩提即不然云。
世尊。啟咨世尊而答。
何以故。我何以故謂弗也。
阿那含。盖阿那含內無欲心。外無欲境。欲淨而無
私意之往來。
名為不來而實無不來是故名阿那含。名為不來。
寔無不來之相。是故名為阿那含。
須菩提。佛又呼須菩提曰。
於意云何。於汝之意云何。
阿羅漢。已得四果之阿羅漢。
能作是念我得阿羅漢道不。自謂我得這箇道否。
<pb n="765"/>
須菩提言不也。須菩提知其不然。而即否。
世尊。啟咨世尊而答。
何以故。我何以故謂弗也。
實無有法。性本自空。寔無有法可得也。
名阿羅漢。盖阿羅漢已造到。情無順逆。境智俱亡。
無有所得之念。無有得道之相。寔無有法。名阿羅
漢。
世尊。啟咨世尊而反徵之曰。
若阿羅漢作是念。設若阿羅漢作得道之念。
我得阿羅漢道。有我得阿羅漢之相。
即為著我人眾生壽者。即為著我人眾生壽者四
相矣。是興凡夫無異。安得謂之阿羅漢哉。
世尊。須菩提又將平日所得佛說。啟咨世尊。而印
證之曰。
佛說我得無諍三昧。佛當日曾說我。須菩提。一念
不生。諸法無諍。心無生滅。正定空寂。得無諍三昧。
人中最為第一。得此之正見。於諸弟子中。
是第一離欲阿羅漢。許我為第一。必定是我脫盡
人欲。斷絕此念。方是許我為離欲阿羅漢也。
世尊。啟咨世尊曰。
我不作是念。因我不作得離欲阿羅漢之念。
我是離欲阿羅漢世尊。復啟咨世尊。又反徵之曰。
我若作是念。我若是作此思念。
我得阿羅漢道。我若作我得離欲阿羅漢之念。則
四相不空。生滅猶在。我即不是無諍三昧人中第
一離欲阿羅漢也。
世尊則不說。佛即不於諸大弟子中說。
須菩提是樂阿蘭那行者。是好樂寂靜之人。有是
無諍之行也。
以須菩提。何以見之。以我須菩提不著修無諍三
昧之行。
實無所行。寔無此樂阿蘭之行。
而名須菩提。方纔名我須菩提。
是樂阿蘭那行。是樂阿蘭那行。即是無諍三昧。以
無諍三昧。方受解空善現須菩提之名。樂者好也。
行者功也。樂阿蘭行者。謂好無諍三昧之行也。萌
諸心曰念。見諸修曰行。必有是得有是行。而心無
是行之念。有所得而心無所得之相。宜乎。佛以樂
阿蘭那行名之也。
<other>○莊嚴淨土分第十</other>非外面修飾之莊嚴。乃心地
清淨之莊嚴。故謂莊嚴淨土分。
佛告須菩提。佛恐諸菩薩所得心未除。執著住於
有法。不生清淨心。故設是問。呼須菩提曰。
於意云何。於汝之意云何。
如來昔在然燈佛所。我當初於然燈佛處。得成無
上菩提之道。
於法有所得不。果然得本師之法否。
不也。須菩提即解其意。曰弗也。
世尊。啟咨世尊而答。
如來在然燈佛所。如來雖在本師處聽法。不過因
師開導。寔乃自悟自修。
於法實無所得。於心外之法。寔無所得也。
須菩提。佛又呼須菩提曰。世間所謂莊嚴者。造寺
作塔。行種種善事。是有相莊嚴也。佛恐人認做這
樣莊嚴。故呼須菩提而謂之曰。
於意云何。於汝之意云何。
菩薩莊嚴佛土不。菩薩於佛土中。果作善緣福業
莊嚴否。
不也。須菩提隨答以弗也。
世尊。啟咨世尊而徵釋。
何以故。何故也。
莊嚴佛土者。不莊而莊。不嚴而嚴。
即非莊嚴。即非外貌有相有為之莊嚴。
<pb n="766"/>
是名莊嚴。乃是心地光明萬行具足之莊嚴。是故
名莊嚴也。
是故須菩提。佛聞須菩提之所答。寔可啟當時之
妙悟。發後世之心傳是故呼須菩提曰。
諸菩薩摩訶薩。諸菩薩。指大修行人而言也。菩薩
莊嚴。既不在于外飾。則當反而求之於心。使大字
之中。湛然常虗。無一毫染濁。靈台之內。寂然常定。
無一絲擾亂。法本心悟。非由外得。土因心定。不在
外莊。
應如是生清淨心。當如是生清淨心。
不應住色生心。不應住有相之形色生心也。
不應住聲香味觸法生心應無所住。應於一切有
相有為之煩惱塵勞。無所住。
而生其心。而生無相無為清淨真性之本心。如此
得以智慧圓明。光無不照。化無不週。宇宙不能包
藏。天地不能覆載。法身超出三界。圓滿十虗矣。
須菩提。佛呼須菩提曰。我說無所住。而生其心。則
真如發現。如日月之照臨。光無不遍。如四時之運
行。化無不週。
譬如有人身如須彌山王於意云何。於汝之意云
何。
是身為大不。可以言大否。
須菩提言甚大。須菩提深悟佛意。乃以甚大答之。
世尊。啟咨世尊曰。
何以故。又自徵釋。何以故。謂之甚大。
佛說非身是名大身。盖佛所說之身。乃無相無為
之非身。故言甚大也。若以有相之色身而喻。則須
彌山高廣三百三十六萬里。為眾山之王。色身何
能敵其大。惟無相之非身。是我清淨之心。乃真性
之道體。此心包括宇宙。圓滿大靈。無相無為。萬法
皆從此出。則須彌山之身。在真性道化之中。又不
啻一微塵矣。是故佛說非身。是名大身耳。
<other>○無為福勝分第十一</other>無相四句。乃無為之法。受
持四句之福。勝恒河沙數七寶布施。故謂無為福
勝分。
須菩提。佛呼須菩提曰。汝今既明四果。以無相而
證釋迦之法。以無相而得佛土之莊嚴。以無相而
嚴佛身之大。以無相而大。若能受持無相之法者。
其功果之福德。豈可以多寡度量而思議哉。試以
恒河沙喻。
如恒河中所有沙數。我今以眾人之所易見者。先
反詰之。恒河之沙固多。
如是沙等恒河。設或不只一恒河數。其如沙之多
恒河。
於意云何。於汝之意云何。
是諸恒河沙寧為多不。是諸恒河。多乎不多。西土
有河。名曰恒河。從阿耨池東流出。週迴四十里。沙
細如麵。佛多在此處說法。故取為喻。西土只有一
箇恒河焉。有許多恒河。亦是假設之言。
須菩提言甚多。須菩提答言甚多。
世尊。啟咨世尊而曰。
但諸恒河。但河中而有沙者。一沙即為一恒河。是
諸恒河中。各有其沙。
尚多無數。且多無數。
何況其沙。何況河中之沙乎。言多而又多也。佛設
此喻以為較量福德多寡之張本。
須菩提。佛聞須菩提以河沙無數之多而答。故呼
須菩提曰。
我今實言告汝。我今以朴寔言語告汝。
若有善男子善女人以七寶。以七寶等物。
滿爾所恒河沙數。滿爾所恒河沙數。
三千大千世界。盡三千大千世界。
以用布施。以用布施與人。
<pb n="767"/>
得福多不。所得之福多乎不多。
須菩提言甚多。須菩提即以甚多答之。
世尊。啟咨世尊而答。
佛告須菩提。佛告須菩提曰。汝謂無數七寶布施
得福甚多。此乃有相之福德。雖多而終有窮盡。
若善男子善女人於此經中。於此般若經中。
乃至受持四句偈等。信而受之於心。會其妙義。而
毫無所疑。堅而持之於心。存其精蘊。而毫無所失。
必見自己真如。菩提之智。朗然偹矣。
為他人說。不能以此真空妙義。為人解說。使人聽
聞之下。心地開通。明了自性。可以脫離輪迴。永超
生死。則是人己兼成。自他俱利。得以漸悟真性。明
德新民。
而此福德。此福即無為福也。無有盡期。
勝前福德。寔勝前恒河沙數七寶布施之福德也。
所獲利益之多。豈恒河布施者。可同日語哉。華嚴
經云。譬如暗中寶。無燈不可見。此喻菩提妙道。非
佛法不至。
<other>○尊重正教分第十二</other>受持此經。天人尊重。故謂
尊重正教分。
復次須菩提。如來已較量持說雙行者。而此福德。
勝前寶施之福德。復次者。連前啟後之詞也。呼須
菩提曰。我謂於此經中乃至四句偈等。為他人說。
而此福德。勝前恒河沙數七寶布施之福德。汝已
聞知矣。猶不持說雙行者。有此勝福。即專為他人
說者。亦不必于經中通前徹後。全為人說。但能於
是經中。或至無相降心。或至不住相布施。或至無
相即見如來。或至一念能生淨信者。無有四相。或
至得阿羅漢道者。不著四相也。
隨說是經。若或有人。隨其所在。便能演說此經。
乃至四句偈等。乃至四句偈等之妙。令諸聽者。除
迷妄心。
當知此處。當知此說經之處。
一切世間天人阿修羅。自然感得一切天道人道
阿修羅道。
皆應供養。皆執幢幡寶盖。侍立左右。供養恭敬。
如佛塔廟。如佛之真身舍利寶塔。如佛之法體。神
儀廟堂。在此處。
何況有人。何況有人盡能於一經全文。
盡能受持讀誦。盡能于一經全文。受持而體念于
心。讀誦而研窮其義。則此無住無相之理。乃阿耨
多羅三藐三菩提之法。真最上而無以加也。第一
而無可比也。又絕無而僅有也。
須菩提。佛呼須菩提曰。
當知是人。當知是人盡能受持讀誦。
成就最上第一希有之法。自然成就最上之清淨
法身。第一之圓滿報身。希有之千百億化身也。
若是經典所在之處。若是供養經典所在之處者。
即為有佛。即自心是佛。不從外得。經在則佛在也。
若尊重弟子。若供養經典之人。為尊重佛法之弟
子也。經在法寶在也。有佛佛寶在也。為尊重佛法
之弟子。是僧寶亦在也。三寶共處。寧有不消灾而
致福耶。若是者。此經其可不說。其可不讀。其可不
有乎。六祖曰。摩訶般若波羅密。最尊最上第一。
<other>○如法受持分第十三</other>當如金剛般若之法。奉受
持守。故謂如法受持分。
爾時須菩提。爾時彼時也。須菩提聞前所說成就
最上之法。深有歆慕。但未知受持之道何如。
白佛言世尊。故啟咨世尊曰。我佛謂盡能受持讀
誦成就最上第一希有之法。是此經功德。誠莫可
度量。我等心切受持。
當何名此經。請問此經當何以義命名。
我等云何奉持。我等當何以道奉持。
<pb n="768"/>
佛告須菩提。現在問答解說者。無非發菩提真性
之體用。既有體用。豈無名字。
是經名為金剛般若波羅蜜。乃無上菩提妙心。無
相無住。直至諸佛彼岸。為最上希有之法。
以是名字汝當奉持。汝當奉受而持守也。然以無
上菩提真性之體用。而名字曰金剛般若波羅蜜。
所以者何。其故維何。
須菩提。佛呼須菩提曰。
佛說般若波羅蜜。盖以金剛之堅利。能斷碎一切
諸有相之物。譬如般若智慧之精明。能照破一切
有相之煩惱。得以度脫迷津。而登波羅蜜覺岸。是
故佛說般若波羅蜜也。
即非般若波羅蜜。但真性本來空寂。無諸罣礙。亦
無有此岸彼岸之別。人能守其真性。不為諸境所
染。不須奉持此經。即非般若波羅蜜也。
是名般若波羅蜜。無如凡夫執著我人眾生壽者
等相。妄見妄念。迷性感心。又不得不假此破執而
覺迷。是名般若波羅蜜也。但我所說般若波羅蜜。
原欲人了達般若性空之法。豈可執泥言說。其寔
真性。即是菩提。無妄可破。無岸可登。無法可說。三
昧經曰。心無心相。不取虗空。不依佛地。不住智慧。
是般若波羅蜜真妙理也。大士曰。恐人生斷見。權
且立虗名。
須菩提。佛呼須菩提曰。
於意云何。於汝之意云何。
如來有所說法不。般若之法心法也。如人飲水冷
暖自知。阿所形其擬議。若有所說。即謗佛也。故佛
問有所說法否。
須菩提。須菩提了達性空法空之義。
白佛言世尊。啟咨世尊答曰。世尊與諸佛及一切
眾生本性中同。具有金剛般若波羅蜜。
如來無所說。自性自悟。直下何容開口處。所以無
得無說矣。
須菩提。佛又呼須菩提曰。汝謂真性本來堅利空
寂。無法可說。但真性雖堅利空寂。而塵世之色相
可擾。無奈眾生遇境則觸。遇塵則染。世界微塵細
勞。皆能迷蔽真性。
於意云何。於汝之意云何。
三千大千世界所有微塵。所有微細塵埃。
是為多不。果為多否。
須菩提言甚多。須菩提意謂。大千世界中。一切有
色有相。有音有聲之可喜可怒。可哀可樂。可愛可
欲。莫非微塵。故言甚多。
世尊。啟咨世尊而答。
須菩提。佛聞須菩提甚多之答。乃呼須菩提曰。世
界中一切色相音聲之微塵雖多。皆非真寔。終有
壞期。若以般若智慧之力。照破凡所有相。皆是虗
妄。不為一塵所染。彼微塵雖多。何能擾我虗靈不
昧之府。
諸微塵如來說非微塵。原是幻妄之物。雖有色聲
香味觸法之多紛紛亂起。而虗靈之府。澄徹太空。
豈有纖毫塵垢而點污耶。故言不是微塵。
是名微塵。乃假名微塵也。
如來說世界非世界是名世界。如來所說世界者。
盖山河大地。明暗色空。原不是我心中本有的。只
因妄想安立故也。人於世界中識得。不是世界。則
心地廓然。淨無瑕穢。便是出世間法。非世界之所
能囿。是名為世界也。不過種種色相之微塵。和合
一世界。劫數盡時。終有壞時。是亦虗妄。即非真寔
之世界。但是假名。為世界也。若以般若之功深圓
明。本來之覺性。超出世界之表。則不為世界所囿。
亦不是有世界。文殊曰。在世離世。在塵離塵。是為
究竟法。正此意也。
<pb n="769"/>
須菩提。佛又呼須菩提曰。如來說世界。是名世界
佛相。亦世界中之一色身。
於意云何。於汝之意云何。
可以三十二相見如來不。可以三十二相。見如來
否。
不也。須菩提深會佛意以弗也。
世尊。啟咨世尊而答。
不可以三十二相得見如來。如來之相雖勝妙殊
絕。不宜以形色求之。
何以故。又自徵何以故。不可以三十二相得見如
來。復自釋曰。
如來說三十二相。乃色虗妄之化質。
即是非相。盖如來所說相者。非真相也。妙體如如。
湛然常寂。乃諸佛本心者也。
是名三十二相。是名三十二相。三十二相。如眼耳
鼻舌等類。此乃色身佛也。凡所有相。皆是虗妄者
也。
須菩提。佛聞須菩提於般若性空之法。解悟透徹。
復呼須菩提曰。世間所重者。莫過於身命。示以誦
經功德而曰。我所謂金剛般若波羅蜜者。般若智
慧。光明寂然。歷劫不寐。寔如金剛之堅利。能照破
一切諸相諸法。如微塵之小。世界之大。佛身之大。
佛身三十二相之妙。以般若力。燎然知其虗妄而
非真。若能奉受持守。寔能覺妄明真。以至真無妄
之心。無往而非善。即無往而非福。所得一切福德。
無有窮盡。不但以七寶布施福德之福。不可比較。
若有善男子善女人以恒河沙等身命布施。比此
身命布施。如摩頂放踵。利天下為之。其所獲之福。
視寶施之福。尤有加焉。但不如本性頑福耳。
若復有人於此經中乃至受持四句偈等。受持而
講說之。
為他人說。自利利他。
其福甚多。其獲福無量。較彼捨身者。不甚多乎。此
金剛般若波羅蜜法。汝當受持可也。
<other>○離相寂滅分第十四</other>離諸形相。自然寂滅分。
爾時須菩提。爾時者。彼時也。須菩提聞佛言。
聞說是經。聞說金剛般若波蜜經也。
深解義趣。深解者。心中大悟也。義趣者。義理旨趣
也。慧眼者。聖人之心有七竅。一聞千悟。此智慧眼
也。深解佛說。用自性真空之般若。如金剛之堅利。
能斷除一切諸相之煩惱。以見性空般若寔相之
義趣。喜極生悲。自傷聞經之晚。又恐現在未來者。
不能信解受持。致辜負我佛心傳之妙法。
涕淚悲泣。遂不覺涕淚悲泣。鼻出曰涕。目出曰淚。
大痛曰悲。微痛曰泣。謂始而涕淚。繼而大痛。後而
微痛。微痛者。收痛將陳也。須菩提聞金剛般若之
法。得深解義趣。徹底通明。喜極生悲。不覺涕淚悲
泣。一傷自己聞法之晚。一傷現在未來之人。恐不
能信解受持也。
而白佛言。啟白佛而言也。
希有世尊。讚歎之詞也。希者少也。世間少有我世
尊也。
佛說如是甚深經典。佛說以本來真空無相之般
若。而入真空寔相之般若。如是甚妙深奧經典。
我從昔來。我從昔修悟以來。性知持守六根。以致
不入六塵境界。漸次悟無相之理。漸次脫離欲界。
漸次境智俱亡。由今思昔以來。持戒修行。不知費
許多。苦修苦行。始得第一離欲阿羅漢道。
所得慧眼。有此慧眼。善能聆悟。
未曾得聞如是之經。未曾得聞。即用自性真空無
相之般若。照破諸相之虗妄。即得見自性真空般
若之寔相。遂到諸佛波羅蜜覺岸如是之經也。我
今幸入法會。已聞是經。深解之義。
<pb n="770"/>
世尊。啟咨世尊曰。
若復有人。若再有人。
得聞是經。得聞般若波羅蜜經也。
信心清淨。信自心般若之清淨。不住一切諸相。
即生實相。即生真空無相般若之寔相也。
當知是人成就第一希有功德。成就無上菩提之
道心。為第一少有功德也。六祖曰。皆從清淨體中。
流出般若波羅蜜多。
世尊。啟咨世尊曰。
是實相者。是般若寔相。
即是非相。空若太靈。無有形迹。當體全空之非相。
是故如來說名實相。若寔有相。即屬可壞。是不堅
之法也。因無相而相。亘古常存。萬劫不壞。是故如
來說名寔相也。
世尊。啟咨世尊曰。
我今得聞如是經典。我今親承教諭。心聆神會。
信解受持。能感發信解受持之心。
不足為難。故不足為難也。
若當來世後五百歲。年久之時。
其有眾生得聞是經。不過於文字。輾轉誦讀。
信解受持。信心者即難。解悟者尤難。又何能聆受
於心。持守不失。若非多種善根之人。必不能也。
是人即為第一希有。所以是人非一世二世之善
根。必屢世種諸善根。方能如是。即為第一希有之
人不易得也。
何以故。何以故。此人不多有也。
此人無我相無人相無眾生相無壽者相。此人於
濁劫之世。獨能信解受持無我人等四相。
所以者何。又轉徵所以然者何。
我相。因此人了悟我相。
即是非相。本非真寔堅牢之體。即是非相。
人相眾生相壽者相。了悟人相。眾生相。壽者相。皆
是虗妄終壞之質。
即是非相。即非四相也。
何以故。又徵釋何以故。即為第一希有。盖此人已
無四相之執。既無四相。則不見有因之可修。有果
之可得。
離一切諸相。是離一切諸相。我法皆空。心常湛寂。
即是般若真空之真相。即到波羅蜜之覺岸與諸
佛齊驅並駕耳。
即名諸佛。即名諸佛矣。
佛告須菩提。佛聞須菩提所解般若之法。離一切
諸相。即名諸佛。深契般若之理。故呼須菩提曰。
如是如是。如是者。所言當乎此理也。
若復有人。佛說若果有人者。無論現在未來之人。
得聞是經。得聞般若妙法。
不驚。不驚異而無疑。心驚者。駭其言之過也。
不怖。不疑怖而無惧。心怖者。恐其道之高也。
不畏。不畏避而無退。心畏者。怯其行之難也。
當知是人甚為希有。當知是人甚為希有者。離一
切諸相。甚為希有也。
何以故。我何以故。謂此人甚為希有也。盖此人善
根種深。已默契般若無相之法。無時而行般若。無
時而非般若。六度萬行。無非般若。故得聞是經。自
能信解受持。了無可驚可怖可畏。是人甚為希有
也。
須菩提。佛呼須菩提曰。汝須知般若無相之法。總
攝佛法六度萬行。一切諸佛阿耨多羅菩提。皆不
離夫般若無相之法而證也。
如來說第一波羅蜜。盖我所說第一波羅蜜。乃與
空無相。自性自悟。即如如來說第一波羅蜜。乃由
布施而到諸佛之彼岸也。佛說三輪體空。內不見
布施之我相。外不見受施之人相。中不見所施之
<pb n="771"/>
物相。并不見第一波羅蜜之法相。
即非第一波羅蜜。施無所施。岸無所到。即非第一
波羅蜜。
是名第一波羅蜜。不過假此開悟群迷而已。因無
相佈施。得登彼岸。是名第一波羅蜜。
須菩提忍辱波羅蜜。亦復如是。無相之忍辱也。忍
辱波羅蜜。由忍辱。不生嗔心。以真性而到諸佛之
彼岸也。
如來說非忍辱波羅蜜。但真空本來無相。如來內
不見忍辱之我相。外不見我辱之人相。中不見我
心中能忍之相。亦不見有忍辱波羅蜜之法相。忍
無所忍。辱無所辱。岸無所到。如來說即非忍辱波
羅蜜。
是名忍辱波羅蜜。因無相之忍辱。得到彼岸。是名
忍辱波羅蜜。亦即是般若無相之法也。
何以故。何以故。如來說即非忍辱波羅蜜。是名忍
辱波羅蜜。
須菩提。佛呼須菩提曰。
如我昔為歌利王割截身體。我被割截身體時可
鑒。
我於爾時無我相。我於爾時。心乃虗空。不起四相。
所以無受割之我相。
無人相。無割我之人相。
無眾生相。無畏割之眾生相。
無壽者相。無護命之壽者相。
何以故。何以故也。
我於往昔。割截手足耳鼻。
節節支解時。當初節節支解散時。可謂辱之極矣。
若有我相人相眾生相壽者相。若有四相。
應生瞋恨。應生嗔恨之心。而豈尚願先度割截我
之歌利王耶。我不但近世之念賢劫中。能無此四
相。
須菩提。佛又呼須菩提。
又念過去於五百世。再又思念。曾於過去五百世。
在莊嚴劫中。
作忍辱仙人。作忍辱仙人時。
於爾所世。曾修忍辱之行於往世。亦無四相之界。
無我相無人相無眾生相無壽者相。亦能無我人
等四相。我於近世念賢劫中。及追憶五百世前之
莊嚴劫中。我皆無此四相。故今得證佛果。
是故須菩提菩薩應離一切相。欲成佛道菩薩者。
當空其心。
發阿耨多羅三藐三菩提心。離去一切形迹。方可
發此無上菩提道心。即能安住矣。
不應住色生心。不應住著於色相。而萌可好之心。
不應住聲香味觸法生心。不當住著於聲香味觸
法。而起可欲之念。
應生無所住心。當於無所住者。而生其心。則此心
圓通無礙。真純無欲。非一切相之所繫縛。應生無
所住六塵等相之心。方得此心人欲淨盡。圓通無
礙。
若心有住。若心於六塵上。有一住著。便落他窠臼。
不能脫灑。
即為非住。則所住不是菩薩住處。佛因以心有所
住。即為非住。
是故佛說菩薩心。佛自謂。我說菩薩心者。本虗而
明。若住色而為運用。此心不為覺矣。是故佛一向
說菩薩心。
不應住色布施。所以不住色布施也。
須菩提。佛呼須菩提。
菩薩為利益一切眾生故。菩薩因眾生。而起大悲。
因於大悲。而生菩薩心。因菩薩心。而成佛果。菩薩
所以必欲利益一切眾生故。
<pb n="772"/>
應如是佈施。應如是不住相布施也。
如來說一切諸相。如來說離相布施。何有諸相。
即是非相。故非相也。
又說一切眾生。又說一切眾生者。以心有四相。名
為眾生。
即非眾生。若能約己迴光。妄心自離。即無眾生可
得。故非眾生也。
須菩提。佛恐人聞此經之言。便生驚怖畏惧。不能
成就。乃開導之。故呼須菩提曰。佛說無相無住之
法。
如來是真語者。我如來所說般若波羅蜜法。皆無
上菩提。了悟本性。如來是真而不妄之語。
實語者。寔而不虗之語。
如語者。默契真常之理。如如不變之語。
不誑語者。所言者至誠。非欺誑之語。
不異語者。所論者至正。非異常之論。不過欲人自
性自悟之語。
須菩提。佛呼須菩提曰。
如來所得法。如來所得證如來之法。欲言其寔。則
無形可見。無相可得。欲言其虗。則智無不遍。用無
不週。無相而相。無得而得。寔而不寔。虗而不虗。
此法無實無虗。欲言其寔。則無形可見。無相可得。
欲言其虗。則智無不遍。用無不週。無相而相。無得
而得。寔而不寔。虗而不虗。中庸曰。君子之道費而
隱。正此謂也。
須菩提。佛呼須菩提曰。凡修行菩薩者。當悟真空。
不宜有所住著。以為運用也。
若菩薩心住於法。若菩薩心中。明知法不應住。至
行施時。力不自由。依然住於法。
而行布施。而行布施。則無明障礙。
如人入闇。如人入暗室之中。
即無所見。昏焉而一無所見。則妄心何由而降。覺
心安得而住。
若菩薩心。若菩薩心中。既知法不應住。
不住法而行布施。即不住法。而行布施於外。此則
金剛眼。然般若灯。圓悟如來洞達無礙。乃無上真
性自見也。
如人有目。如人本有眼目。
日光明照。又得日光明照。
見種種色。見種種色。了知一切妄境。而不為所縛。
則妄心自伏。而覺心自住矣。佛深見般若無相之
法。寔足以感發人之善心。懲戒人之惡意。
須菩提。故呼須菩提曰。
當來之世。當如來滅後五百歲之世。
若有善男子善女人能於此經受持讀誦。設若有
善男子善女人。能奉受而持守於心。讀誦而玩味
其義。不為諸境所觸。自能去惡而為善。離相以布
施。離相而忍辱。如來色相。雖已涅槃。而如來法性。
常存不昧。洞鑒無遺。
即為如來以佛智慧。即到菩提覺位。為自性如來
佛。以智慧清淨之目。
悉知是人。去惡而為善。
悉見是人。不住相以布施。不住相而忍辱。如來本
大悲。救度眾生之心。惟善人更加護佑。自陰庇默
相。使是人。滿其所願。
皆得成就無量無邊功德。此人皆得成就無量無
邊見性之功德。周法界而無方。歷萬劫而常在。豈
有限量邊哉。
<other>○持經功德分第十五</other>受持是經。功德無量。故謂
持經功德分。
須菩提。佛呼須菩提曰。我謂昔為歌利王。割截身
＆CB17840;時。不過引往昔所歷之境。以證明無我人眾生
壽者四相。始能忍辱無嗔。而得自性之清淨。非教
<pb n="773"/>
人捨身以求佛也。且佛於屢劫。皆無此四相。方能
造入。割無所割。截無所截。雖身被節節支解。以無
嗔念。其身仍還復如故。非已到佛之境界。誰能若
此。佛恐人聞此割截身＆CB17840;之說。反起疑惑難信之
心。致住畏怖退悔之念。又恐執迷之人。執著捨身
之說。徒以身命布施。而於自己心性。與他人心性。
毫無利益。故呼須菩提。我試將以身布施者而較。
則可知矣。
若有善男子善女人初日分。設有善男子善女人。
於一日之中。自旦至辰時。為初日分。
以恒河沙等身布施中日分。自辰至未時。為中日
分。
復以恒河沙等身布施後日分。自未至戌時。為後
日分。
亦以恒河沙等身布施。莫謂一人止一身。安得有
恒河沙等之身。於一日三時布施。設即有無數之
身。每日三時布施。
如是無量百千萬億劫以身布施。至於無量數劫。
則無量福報。曷可勝言。然止能受世間頑福耳。
若復有人聞此經典。若有人聞此般若無相之經
典。
信心不逆其福勝彼。信自心本來清淨。而不著四
相。以背逆於初心。其福勝彼以身佈施者。多而且
久也。盖以身布施者。雖多而且久。乃希求成佛。住
相布施也。設若經典無相之法。信心清淨。不著四
相。以背逆於心。則心見性明。萬事同歸。豈不勝彼
恒河沙等身布施者。執相迷心之福哉。聞信不逆。
尚勝彼恒河沙等身布施之福。
何況書寫。何況自書寫其章句。而尋譯其言。
受持讀誦。受持讀誦。而解悟其理。讀者。一身之中。
手眼心意。皆具般若。
為人解說。又以是經。與人解說其義。則不徒自明
己性。且教人各各見性。善根純熟。利益無窮。其福
又烏有限量哉。
須菩提。佛呼須菩提曰。若能明此法門。即見性成
佛。
以要言之。我只得以要言。而說其義。
是經有不可思議。則此般若真經。有不可以凡心
測度。亦不可以淺言擬議。
不可稱量。不可稱讚而度量。
無邊功德。則此功德之無邊際。雖讚歎。所不及矣。
如來為發大乘者說。如來為啟發大乘者說。欲以
載度一切眾生也。
為發最上乘者說。為啟發最上乘者說。欲以兼載
度諸菩薩也。如此之法。惟大乘之根器。方能持誦。
若有人能受持讀誦。若有人能奉受持守於心。讀
誦研窮其義。
廣為人說如來悉知是人。具大乘之智慧。
悉見是人。具大乘上乘之根器。
皆得成就不可量不可稱無有邊不可思議功德。
此人既成就功德。是莫大之功德。
如是人等。受持讀誦。以明心。廣為人說。以利眾。以
先覺。覺後覺。
即為荷擔如來。即能以身挺。然任此大道。背負為
荷。肩挑為擔。言無上菩提至重之任。
阿耨多羅三藐三菩提。將如來阿耨菩提之法。荷
擔無遺。則自覺覺他。覺行圓滿。功德甯有涯哉。
何以故。我何以故。謂此人荷擔無上菩提之任。
須菩提。佛呼須菩提曰。盖是人如非大乘上乘根
器。
若樂小法者。或樂小乘法者。局於見聞之小樂者。
喜好也。小法者。鈍根之人。志意不劣。
著我見人見眾生見壽者見。不免有人等見之私。
<pb n="774"/>
則於此經。即於般若無相之經。必不相合。既與道
違而不相合。
不能聽受讀誦。則自己不能聽受讀誦。
為人解說。又何為人解說。
須菩提在在處處。佛呼須菩提。此經功德。能持讀
誦。廣為人說者。其功之大。其德之多。固不待言。即
無論城邑市廛。山陬僻壤。廳堂內室。樓閣亭院。舟
車旅邸。在在處處。
若有此經。若有此持經之人。則功德素著。如摩尼
寶瑞。
一切世間天人阿修羅。一切世間。天道。人道。阿修
羅道。
所應供養。皆應供養。
當知此處。當知經在之處。
即為是塔。即為如來真身舍利寶塔。
皆應恭敬。誰肯生一慢心。而不恭敬。
作禮圍繞。必作禮而玉＆CB17840;投地。圍繞而大眾之歸
依。
以諸華香。以諸寶華妙香。如華嚴經所謂。闍提華
香。茉利華香。青蓮。白蓮。赤蓮華香等類。
而散其處。而布散於經在之處。夫佛經在處。即感
動天人阿修羅如是之恭敬供養。又何況受持廣
為人說者。甯有不得無量無邊之功德乎。
<other>○能淨業障分第十六</other>金剛般若經。能除三世罪
業。如云假饒造罪過山嶽。只須妙法兩三行。故謂
能淨業障分。
復次須菩提。如來於復次。呼須菩提曰。我謂此經
功德。不惟受持讀誦者。所得福德無量無邊。即在
在處處。若有此經者。一切天人。皆應恭敬供養如
是之勝。
若善男子善女人。設若有善男子善女人。
受持讀誦此經。既能受持讀誦此經。真可敬重也。
若為人輕賤。真可尊貴。而反為人輕賤。其何故哉。
是人先世罪業。盖此人必是從前未曾得聞此經
之時。著於四相。住於六塵。故有罪過業緣。
應墮惡道。當墮於惡境下流之地。今世雷誅法誅
鬼誅等惡道緣。因受持讀誦此經。得以輕報。而償
重罪。
以今世人輕賤故。所以輕賤不恭敬供養故也。
先世罪業。今既持經。而真性圓明。是本來無一物。
何處有塵埃已前之罪業。
即為消滅。即消滅矣。
當得阿耨多羅三藐三菩提。若能精進。不已不惟。
先世罪業。悉皆消滅。當得無上正等菩提之果。此
經功德。滅罪消愆。迎祥迪吉之福。莫可比議。而較
勝者也。世者三十年。為一世也。惡道猶惡境也。小
而憂辱。大而死亡。皆是也。六祖曰。約理而言。先世
即前念妄心。今世即是後念覺心。以後念覺心。輕
賤前念妄心。妄不能住。故云先世罪業。即為消滅。
妄念既滅。罪業不成。即得菩提。又曰。以先世今世。
作前念後念。真確論也。不可把先世後世。認作前
生後生。
須菩提。佛呼須菩提曰。我云寶施身施。皆不能較
勝於受持聞信此經之功德。
我念過去。我今憶念。於我往昔未發菩提心。時已
發菩提心時。
無量阿僧祇劫。梵語阿僧祇。此云無央數。梵語那
由他。此云一萬萬劫者世也。
於然燈佛前。及至於然燈佛前。受記之時。
得值八百四千萬億。約計得值八百四千萬億。
那由他諸佛。即無量阿僧祇劫中。所遇之諸佛也。
今以八百四千萬億。而計那他者。極言所遇之佛
多也。
<pb n="775"/>
悉皆供養承事。我悉皆如意奉贍。以供養順命。侍
使以承事。所遇一一諸佛。我皆一一供養事。
無空過者。無有空過一處。而不供承者。
若復有人於後末世。值人心險薄世道澆漓之時。
彼獨超群拔類。
能受持讀誦此經。謂法久弊生。波塵熾盛。人根淺
薄之世。況無相無為之經。佛悟違世之道。率多憎
嫉。誰能信順。今日能受能持。能讀能誦。其猶火裡
蓮花。故不可等閑論也。
所得功德。以是功德。
於我所供養諸佛功德。較量我供佛之功德。
百分不及一。百分不及受持讀誦此經功德之一
分。
千萬億分。即以我所供佛千萬億分之功德。
乃至算數譬喻所不能及。乃至算數之多。譬喻之
廣。皆不及持經功德之一分也。
須菩提。佛呼須菩提曰。
若善男子善女人於後末世。於後末法之時。
有受持讀誦此經。有能受持其理。讀誦其言。
所得功德。所得無量功德。必無疑矣。
我若具說者。我若再盡言其詳。
或有人聞。或有鈍根之人。聞之起驚怖畏惧之心。
心即狂亂。狂焉而無定持。乱焉而無定見。
狐疑不信。展轉如狐之疑惑不信受。盖不知此經
之妙故也。具者盡也。狐是獸名。野犴其性多疑。果
者功有所成。報者理有所騐。非今生後世果報之
說。
須菩提。佛呼須菩提曰。
當知是經義。當知此經之義理。乃真空無相。最上
一乘。不可以心思。言議探其底蘊也。至於究竟。一
受持讀誦之間。先世之罪業消滅。無量之功德。難
及此果。寔報騐者。
不可思議果報亦不可思議。又豈可以思議之哉
真極盛而無以加也。

金剛般若波羅蜜經註講卷上

<sarticle>金剛般若波羅蜜經註講卷下</sarticle>

<other>○究竟無我分第十七</other>究竟真性。諸法無我。是故
謂究竟無我分。
爾時須菩提。爾時須菩提。聞佛所說經義不可思
議。恐有不可言傳之心法。
白佛言。遂啟白佛言。
世尊。世尊曰。
善男子。我前問善男子。
善女人。善女人。
發阿耨多羅三藐三菩提心云何應住云何降伏其
心。蒙佛輾轉開悟我等。皆淨信無餘。但前所問。
善男子善女人。不過以凡心初發菩提之一念。未
敢希及證佛。今既得我佛示以覺路。聞之者莫不
興感。理修寔證之心。今善男子善女人。發理修寔。
證阿耨多羅三藐三菩提心。復聞經義不可思議。
誠恐餘義不能悉達。稍有餘疑。自必動心舉念。致
與住心降心。便不相應。願佛於不可思議中。曲垂
方便。而申釋之。云何應住。云何降伏其心。
佛告須菩提。佛告須菩提曰。
善男子善女人發阿耨多羅三藐三菩提心者。既
發理修寔證之阿耨多羅三藐三菩提心者。
當生如是心。至此當生如如不動之是心。心雖如
如不動。但佛法以度眾生而起大悲。以大悲而生
菩提心。一切眾生與我一體。我欲滅度。亦欲令彼
滅度。
<pb n="776"/>
我應滅度一切眾生。我應滅度一切眾生。乃同體
慈悲之道也。然修佛之因。必須滅度一切眾生。而
如如之心。乃真空無相之體。不應住相生心也。
滅度一切眾生已。滅度一切眾生。已至於盡不能
起能度之我相所度之眾生相。
而無有一眾生實滅度者。則般若觀照。常住不滅。
凡前所有一切妄心。原非真性中所有。如紅爐點
雪。消融殆盡。無一眾生寔滅度也。
何以故。佛云此何以故也。
須菩提。佛呼須菩提曰。
若菩薩有我相人相眾生相壽者相即非菩薩。若
學道之菩薩。四相未除。則菩提心無由而發。何以
言菩薩。
所以者何。所以然者何。
須菩提。佛呼須菩提曰。
實無有法。以性本空寂。渾然天成。其發此心。不過
自修自悟。寔無有法。
發阿耨多羅三藐三菩提心者。發此阿耨多羅三
藐三菩提心者也。
須菩提。佛呼須菩提曰。汝已聞我說。寔無有法發
心。
於意云何。於汝之意云何。
如來於然燈佛所。昔日我為菩薩時。於然燈佛所。
有法得阿耨多羅三藐三菩提不。有法可得無上
正等正覺否。
不也。須菩提弗也答之。
世尊。啟咨世尊曰。
如我解佛所說義。如我解佛所說。無法發心之義。
因源既無。有法可發。果海自無。有法可得。
佛於然燈佛所。佛於本所處。
無有法。乃自性自悟。無有傳授秘法。
得阿耨多羅三藐三菩提。得菩提之道也。
佛言如是如是。佛以須菩提之言。為當故稱如是
如是。
須菩提。佛呼須菩提曰。如是如是之義。
實無有法如來得阿耨多羅三藐三菩提。寔無有
法可得此菩提。
須菩提。佛呼須菩提曰。
若有法。若曰有法。
如來得阿耨多羅三藐三菩提者。則能所未忘。我
法俱在。心且難降。何堪作佛。
然燈佛即不與我授記。即不當與我止授一記。
汝於來世。云我來世。
當得作佛。方得作佛。
號釋迦牟尼。號釋迦牟尼。梵語。釋迦云能仁。即度
脫一切也。梵語牟尼。云寂默。即心體如如也。牟尼
為體。即是如字。能仁為用。即是來字。先言釋迦。後
言牟尼者。攝用以歸體也。如來者。從體以起用也。
總是真性。詳言之。則為阿耨多羅三藐三菩提。略
言之。則為如來。又略言之則為佛。諸法如義者。盖
我真寔之性。本來自如。其見之於諸法事。亦自然
而來為應迹。去無留滯。如如不動之義。理即上無
為法也。
以實無有法得阿耨多羅三藐三菩提。盖本原不
從外得。偏虗空世界。而常自如。所謂一法不立一
塵不染也。
是故然燈佛與我授記。然燈不過與我授記而已。
作是言。何曾得法於他。
汝於來世當得作佛號釋迦牟尼。皆是我如來本
性也。
何以故。有法得無上菩提。則不與記。無法得無上
菩提。乃與授記。
如來者。盖如來者。
<pb n="777"/>
即諸法如義。即諸法如如不動之義也。有法可得。
心有所動。則不如如無法可得。一念不生。寔合如
如之義也。乃與記不與記之所以也。
若有人言。設若有人言。
如來得阿耨多羅三藐三菩提。我得此菩提之法。
須菩提。佛呼須菩提曰。汝便向他說到。
實無有法。不知我從。寔無有法上得之。
佛得阿耨多羅三藐三菩提。然我得此法者。寔無
有法上得之。
須菩提。佛呼須菩提曰。即人言。
如來所得阿耨多羅三藐三菩提於是中。得菩提
之果。於是中。
無實無虗。以無寔故無妨。如來說一切法。以說有
不有。說空不空也。以無虗故。說有說空。皆是佛法。
說有不有為妙有。說空不空為真空。
是故如來說一切法皆是佛法。皆是般若之佛法
也。
須菩提。佛呼須菩提曰。
所言一切法者。然人心之大事未明。須賴此法。指
示迷途。除去四相。
即非一切法。若真空既悟我自得之法。亦非有方
名佛法也。
是故名一切法。佛所以隨說而又掃去者。盖謂不
可泥於法耳。
須菩提。佛呼須菩提曰。
譬如人身長大。我設一譬喻。如人之一身。雖長且
大。果真為大。
須菩提言。須菩提已證入深解。不待譬喻之畢。
世尊。即啟世尊曰。
如來說人身長大。如來說人身長大者。
即為非大身。心不菩提。徒為妄形。則非真寔大身。
是名大身。是虗名大身而已。
須菩提。佛聞須菩提所答之言。即呼須菩提曰。汝
謂取相不名大身。離相是名大身。
菩薩亦如是。菩薩亦如是。不可取相。應當如是離
相。
若作是言。若菩薩自言。
我當滅度無量眾生。我當滅度。一切眾生。作言自
負。則心中寔有我。為能度相。眾生為所度相。我相
人相。皆不能無取相生心。
即不名菩薩何以故。何以故。即不名菩薩。盖菩薩
應離一切相。有相則有法。無相則無法。法由緣會
而生。其性本無有法。無法則無我。無我一切諸相
皆空。則妄心不降。而自伏真如自住矣。
須菩提。佛呼須菩提曰。
實無有法。但真性中。自有無上菩提之妙。本無眾
生可度。又何有法可據。
名為菩薩。此所以名為菩薩也。
是故佛說一切法。是故佛說一切法者。不過隨時
順宜。與人解粘法縛而已。豈有能所心哉。
無我無人無眾生無壽者須菩提。佛呼須菩提。我
謂度生。應當離相。而度法已得聞矣。然不但有情
之眾生。應當離相而度。即無情之佛土。亦當離相
而嚴。
若菩薩作是言。若菩薩自說。
我當莊嚴佛土。謂我能莊嚴佛之剎土。亦是取相。
是不名菩薩。是著於有相。
何以故。所以者何。
如來說莊嚴佛土者。我所說莊嚴佛土者。非為粉
飾外貌之具。乃吾心佛土也。佛土無相。本來清淨。
云何可莊嚴哉。
即非莊嚴。惟不住於相不莊之莊不嚴之嚴。
是名莊嚴。是則所以名莊嚴也。
<pb n="778"/>
須菩提。佛呼須菩提曰。
若菩薩通達無我法者。若菩薩通達於一切有情
無情。皆無我法者。則諸相無住。一心清淨。真如自
住。妄心自伏。
如來說名真是菩薩。此如來言說。而名稱之曰。真
寔的菩薩也。
<other>○一體同觀分第十八</other>二心一體。五眼同觀。故謂
之一體同觀分。
須菩提。佛呼須菩提曰。我謂滅度眾生無滅度眾
生相。莊嚴佛土無莊嚴佛土相。然燈佛授記釋迦。
無法可得相。因果一切。皆無有相。如來成佛之時。
無有諸相成佛之後。亦無有知見相。但佛具五眼。
能照見一切眾生根器淺深緣因。故設此五眼沙
界二喻之問。
於意云何。於汝之意云何。
如來有肉眼不如是世尊。須菩提啟咨答曰。如是
世尊。
如來有肉眼。觀見障內之色。謂世界中一切凡有
形相之色也。
須菩提。佛又呼須菩提。
於意云何。於汝之意云何。
如來有天眼不如是世尊。須菩提啟咨答曰。如是
世尊。
如來有天眼。天眼者。能照見障內之色。如日月星
辰旋伏因緣也。
須菩提。佛又呼須菩提。
於意云何。於汝之意云何。
如來有慧眼不如是世尊。須菩提啟咨答曰。如是
世尊。
如來有慧眼。慧眼者。能照見一切眾生慧性根器
淺深也。
須菩提。佛又呼須菩提。
於意云何。於汝之意云何。
如來有法眼不如是世尊。須菩提啟咨答曰。如是
世尊。
如來有法眼。法眼者。能照見虗空法相也。
須菩提。佛呼須菩提曰。
於意云何。於汝之意云何。
如來有佛眼不如是世尊。須菩提啟咨答曰。如是
世尊。
如來有佛眼。佛眼者。智無不及。照無不週。寔照見
眾生妄念妄心。時起時伏。有恒河沙數之多。世法
上論指五眼。為佛眼睛之眼。以理論則心竅之眼
也。眼通於心。大凡眾生。皆具此五眼。與佛無二。因
四相六塵遮蔽。只有肉眼一件而已。儒書云。聖人
之心有七竅。即是五眼之謂也。佛有五眼。乃常性
真心。非過去未來現在之妄心也。
須菩提。佛呼須菩提曰。
於意云何。於汝之意云何。
如恒河中所有沙佛說是沙不如是世尊。須菩提
啟咨答曰。如是世尊。
如來說是沙。以喻眾生之妄心也。
須菩提。佛又呼須菩提。
於意云何。於汝之意云何。
如一恒河中。如是沙等恒河者。一粒沙為一恒河。
所有沙。一沙為一恒河。則恒河亦無數之多。
有如是沙等恒河。舉此無窮之沙等恒河者。謂一
粒沙為一恒河。廣設譬喻而言恒河也。
是諸恒河。是諸沙數之多恒河。
所有沙數。所有之沙數在佛所說法之世界。處如
是無量無數之沙。
佛世界。佛世界者。三千大千之內。必有一佛設化。
謂之曰佛世界。
<pb n="779"/>
如是寧為多不。果多否乎。
甚多。須菩提言甚多。
世尊。啟咨世尊而答。
佛告須菩提。佛告須菩提曰。不必遠論恒河沙界。
爾所。爾者近也。
國土中。乃爾之國土中。
所有眾生。所有許多眾生。各具一心。
若干。若干者許多也。
種心。寔如恒河中若干無數沙之種種妄心。
如來悉知。如來以清淨五眼。皆盡見知之。盖一念
不生。神鬼莫測。一念將萌。神鬼共鑒。所有眾生妄
心。如恒河沙數之多。如來智無不照。豈有不悉知
者乎。
何以故。其故維何。
如來說諸心。如來所說一切諸心。皆是眾生妄心。
皆為非心。皆非性中常住真心。識得妄心非心。
是名為心。若去妄還真。是名為心。
所以者何。佛徵釋所以者何。為非心是心。
須菩提。佛呼須菩提曰。若能覺悟本心。掃除妄念。
過去心不可得。思念前事者。為過去心也。過去心
者。滅無滯於物。則過去即無過去。心不可得也。
現在心不可得。思念今事者。為現在心不住。何所
專主於有現在心不可得也。
未來心不可得。思念後事者。未來心不將迎。則念
慮未至。神鬼莫測。未來心不可得也。三心了不可
得。即見自性如來。所謂見性明心。立地成佛。發進
修寔證之菩提心者。可不知勉哉。六祖曰。前念後
念及今念。念念不被邪見染。張無盡云。一念不生
全體現。
<other>○法界通化分第十九</other>福德無故而得福性。圓滿
法界。通入化境。故謂法界通化分。
須菩提。佛呼須菩提曰。我謂過去現在未來三心。
皆不可得。
於意云何。於汝之意云何。
若有人滿三千大千世界七寶。若人有以滿三千
大千佈施之福俗眼。為寔佛眼為無。以不可得之
心為因。以滿三千大千世界七寶為緣。
以用佈施。用為佈施。
是人以是因緣。是人以是之心不可得之因緣。而
行布施。
得福多不。其福德果多否。
如是世尊。須菩提深會其理。啟咨答曰。如是世尊。
此人以是因緣。此人以是不可得之因緣。而行布
施。則因如緣如。
得福甚多。佛聞須菩提得福甚多之答。欲發明福
多之解。
須菩提。佛呼須菩提曰。
若福德有實。若以有得之心行施。則福德在住相
希生之寔住相行施。乃是妄心。便不得福德性。
如來不說得福德多。如來不印可。說得福德多。今
以不可得之心行施。則福德無住相。希望之故。無
住之福。無得之德。則福性等於虗空。無有邊際。故
如來印可。汝說得福德多。前以寶施身施。不及持
經之福德。
以福德無故。今以福德有。寔如來不說得福德多。
以福德無故。
如來說得福德多。如來說得福德多。可見前此較
量布施之福德。不及持經之福德。非不欲人布施。
惟欲人體般若無相之法以佈施。自得福德之多。
<other>○離色離相分第二十</other>色相原妄。離相明真。故謂
離色離相分。
須菩提。佛呼須菩提曰。爾莫錯認如來色身。作如
來真身看。故因此疑而問。
<pb n="780"/>
於意云何。於汝之意云何。
佛可以具足色身見不不也。須菩提深悟佛意。隨
以弗也答之。
世尊。啟咨世尊而答。
如來不應以具足色身見何以故。何以見之。
如來說具足色身。盖如來說具足色身。乃血肉之
軀非法身。則縱橫無礙。自在自由。念念無非般若。
即非具足色身是名具足色身。豈八十種好所能
囿耶。色身中有妙色身存焉。方名具足色身。
須菩提。佛又呼須菩提曰。汝既謂不應。以具足色
身見佛。
於意云何。於汝之意云何。
如來可以具足諸相見不不也。須菩提亦以弗也
答之。
世尊。啟咨世尊曰。凡有寔相。即非清淨之體。
如來不應以具足諸相見何以故。所以者何。
如來說諸相具足。盖如來說諸相具足。亦由因深
所感之故。而現有之諸相非無。故無為之真相。
即非具足是名諸相具足。但舉三十二相好之果。
以勸眾生。信是名諸相具足。良由全法無為之本
體。先起應身相好之用。乃相而無相。見而無見。無
見而見者也。
<other>○非說所說分第二十一</other>佛之說法。隨感而應。非
預孰所說。故謂非說所說分。
須菩提。佛呼須菩提曰。汝既解悟。如來不應以具
足色身諸相見。自應以無相法身見也。但恐有人
謂。現在說法者。乃具足色相也。致疑有所說。則有
相無相。則何有說。
汝勿謂如來作是念。爾切勿自謂。我如來有心。作
此念頭。
我當有所說法莫作是念。爾亦莫作是念。謂如來
有法可說。
何以故。佛自徵何以故。莫作有法可說之念。隨自
釋其義而言。
若人言如來有所說法。設若有人言。如來有所說
法。乃執法未空。與佛說相違。
即為謗佛不能解我所說故。不能解我所說相空
法空之義。
須菩提。佛又呼須菩提。
說法者。乃證明無所說之旨。我所說法者。乃隨機
施設。
無法可說。若真性本來明寂。無法可說。
是名說法。但為眾生。住真降妄而說。是名說法也。
如如居士云。終日喫飯。不曾咬著一粒米。終日著
衣。不曾掛著一莖絲。所以我佛說法。四十九年未
甞道一字。
爾時。爾時者。須菩提起問之時也。
慧命須菩提。慧命者。慧以德言。命以壽言。即長老
之異名。乃記者之稱。須菩提之詞也。須菩提自雖
深悟其理。但思佛不可色相見。法不可聲音求。二
義俱深。於未來世。眾生善根淺薄。恐難生信。
白佛言世尊。是以啟咨世尊而問曰。
頗有眾生於未來世聞說是法。謂未來世界。有眾
生聞說此般若經法。
生信心不。能生敬信心否。
佛言須菩提。佛呼須菩提曰。汝勿謂五濁惡世之
間。俱是不信佛法之人。盖佛與眾生。原非兩類。同
具此般若真心。
彼非眾生。彼雖為眾生。而真性內原有不可以眾
生目者。
非不眾生。彼雖非眾生。而業緣現在。固不可以眾
生目之。
何以故。佛告須菩提曰。一切眾生皆有佛性。自能
<pb n="781"/>
聞法生信。以悟真如。是彼非眾生也。執相生心。迷
蔽真性。是不眾生也。佛又自釋謂。彼非眾生非不
眾生者。何以故。
須菩提。佛呼須菩提而釋曰。
眾生眾生者。以聞法不生信心故也。眾生之性。與
佛同原。無有差別。
如來說非眾生。如來說非眾生。因不信無相無住
之法。背真逐妄。自喪性靈。故非眾生中人也。
是名眾生。為眾生者。豈可自住眾生之相。執迷而
不悟哉。是假名眾生耳。
<other>○無法可得分第二十二</other>本自圓成。豈從外得。故
謂無法可得分。
須菩提。須菩提聞佛所說。
白佛言。而白佛言。
世尊。啟咨世尊曰。
佛得阿耨多羅三藐三菩提為無所得耶。前聞我
佛所說。寔無有法得阿耨多羅三藐三菩提。今聞
無法可說。是名說法諸義。此理智通妙。有慧顯真
空修證者。當深信佛得阿耨多羅三藐三菩提。
佛言如是如是。佛聞須菩提之所說。重言如是如
是。以嘉其所說之是。
須菩提。故呼須菩提。申明其所問之義而答曰。
我於阿耨多羅三藐三菩提。無上正等正覺之法。
不從外得。乃吾之真性也。
乃至無有少法可得。以真性之德寂。神凝智泯。不
以色相取。不以言說求。不但無多法可得。乃至無
有少法可得也。
是名阿耨多羅三藐三菩提。不過強名曰阿耨菩
提而已。盖一念不生。妄盡理融。是名阿耨多羅三
藐三菩提。進發修證菩提者。豈可為法所縛。不悟
妙性本空無有法相哉。
<other>○淨心行善分第二十三</other>無四相以淨心修善法。
以行善故。謂淨心行善分。
復次須菩提。佛又再告須菩提曰。我所說阿耨菩
提之法。乃吾本然之性。
是法平等。盖自性菩提。是法在凡不減。在聖不增
而平等也。
無有高下。是色身則有高下。真性則無高下。
是名阿耨多羅三藐三菩提。所以名為無上正等
正覺也。何以見之。
以無我無人無眾生無壽者。以我真性原無有我
人眾生壽者之妄。若有此妄。則嗜欲深天機。必淺
攻取累。湛一不全。吾見塵旁種種異起。何得為平
等法哉。法為平等。方名無上菩提矣。
修一切善法。佛又說當修此一切善法。凡布施持
戒。忍辱精進。禪定智慧。皆是明心見性之善法。依
此法修。則虗己明真。崇德履道。造至覺地矣。
即得阿耨多羅三藐三菩提。即得此阿耨菩提也。
然又恐人泥於有法。
須菩提。故呼須菩提曰。
所言善法者。所言善法者。乃接引眾生人道之門。
本來原無此善法。不過假名。以開悟人耳。不住四
相而修。則修同無修。
如來說即非善法。若執著善法。便有人我等相矣。
是名善法。是名善法也。不住四相而修。則修無所
修。如是之修。修至阿耨多羅三藐三菩提之因。乃
名真修。不住於法而得。得無所得。直得阿耨多羅
三藐三菩提之果。乃名真得。是我所謂無有少法
可得之義耳。
<other>○福智無比分第二十四</other>布施為福。持經為智。以
福較智。福不及智。故謂福智無比分。
須菩提。佛呼須菩提曰。我說無我人眾生壽者四
相。修一切善法。即得阿耨多羅三藐三菩提。良由
<pb n="782"/>
離此四相。以修善法。則了脫貪嗔癡愛四惡業并
六塵。不能相染。而六度亦無所住心念全忘。意識
盡泯。湛然清淨之心。真超入太虗境象。得無上菩
提。我思無相修善之法。所得真證無上菩提如是。
以清淨無為之道。心超出三界。永劫常存。其福德
甯有比倫乎。
若三千大千世界中所有諸須彌山王。所有諸須
彌山王。上至忉利天。下至崑崙際。
如是等七寶聚。設將七寶聚。如須彌山之高大。
有人持用布施。其施可謂大。以如是大施之因。必
得如是之果。所得福德亦應大。而不可窮極。
若人以此般若波羅蜜經。若人以般若經。
乃至四句偈等。并四句偈。
受持讀誦。受持有得於心。
為他人說。為他人演說。有益於世。
於前福德。比前七寶布施之福德。
百分不及一。百分不及持經之一分。
百千萬億分。即百千萬億分。
乃至算數譬喻所不能及。皆不能及持經福德之
一分。人可以布施徒求於外。而不求於心哉。盖以
四句偈等。受持讀誦。為他人說自利利他。直使人
我同證無上菩提之大道。至是如如不動之般若。
光無不遍。化無不週。乾坤不能覆載。劫火不能毀。
壞。體物不遺。天人仰賴。以視須彌山之高。不啻大
千世界一微塵。其布施之福德。有何可與持經者
較量而比議哉。
<other>○化無所化分第二十五</other>眾生本性皆善。豈有所
化。故謂化無所化分。
須菩提。佛呼須菩提曰。我謂是法平等。無有高下。
以無我人眾生壽者。修一切善法。即得阿耨多羅
三藐三菩提。盖謂一切眾生。各具真如之性平等。
而無聖無凡。無有高下。眾生與佛同源。若悉能以
無我人眾生壽者四相。修一切善法。則眾生即是
如來。何有眾生可度哉。
於意云何。於汝之意云何。
汝等勿謂如來作是念。凡汝學道諸人。勿謂我如
來寔有此意。
我當度眾生。必有化度眾生之心。
須菩提。佛呼須菩提曰。
莫作是念。汝等莫作此如來度眾生之念。
何以故。何以故。莫作是念。盖是法平等。無有高下。
無高則無度眾生之如來。無下則無所度之眾生。
實（無有）眾生如來度者。縱有眾生。執著四相。迷性惑
心。如來不得已。說法破執。而覺迷則如來乃離相
說法。離相度生。豈作是念。見有眾生可度。我謂能
度乎。度而非度。亦寔無有眾生如來度者。
若有眾生。若有聞經悟道。眾生自然化度。我何度
之有哉。所謂平等真法界佛。不度眾生也。
如來度者。若說一切眾生必是如來化度。
如來即有我人眾生壽者。如來即有能度之我相。
所度之人相。可度之眾生相。即有我已成佛。永劫
不壞之壽者相。有此四相。又何能得證如來。抑安
能得度眾生耶。
須菩提。佛呼須菩提曰。如來寔無有我人眾生壽
者四相。以證如來。
如來說有我者。不過尋常隨世流布之言。口雖說
我。
即非有我。如心中即非有我。
而凡夫之人。而執相迷心。凡夫之人。不明離相之
意。
以為有我須菩提。佛呼須菩提曰。
凡夫者。性本平等。與佛同源。無有高下。
如來說即非凡夫。因執著我人眾生壽者四相。不
<pb n="783"/>
修一切善法。以致迷蔽真性。
是名凡夫。是名凡夫也。
<other>○法身非相分第二十六</other>無為法身。離有為相。故
謂法身非相分。
須菩提。佛呼須菩提曰。我謂如來說有我者。即非
有我。而凡夫之人。以為有我。無我者。即為如來。有
我者。即為凡夫。無相之旨。豈可不深明徹悟哉。前
汝已解三十二相。不可以見。即是如來雖不可以
有相之應身見是如來。
於意云何。於汝之意云何。
可以三十二相觀如來不。果以三十二相觀如來
否。
須菩提言。須菩提意謂。應身相好。乃法身中流出。
有諸內者。始形諸外。若不圓滿性中法身。安能有
此三十二種相好。
如是如是。故答言如是如是。
以三十二相觀如來。欲觀如來。不出此三十二相
也。
佛言須菩提。佛聞須菩提。以相好觀騐如來之答。
知須菩提於無相之法。尚有細惑未遺。故舉近事
以質。使之不辨自明。是以呼須菩提曰。
若以三十二相觀如來者。設若如來可以三十二
相見。
轉輪聖王。轉輪聖王。在天為四大天王。糾察人間。
為聖為王。亦懲勸人間善惡。曾修三十二淨行。故
亦得三十二相好。但不無生滅之心。不能如佛之
永脫輪轉。不變不易。無始無終。而道化之常存不
息。
即是如來。如來道性常存。無為自治。豈轉輪聖王
之所及乎。須菩提已證無諍三昧第一阿羅漢道。
不能成佛者。惟此毫厘之相未遺耳。茲聞佛轉輪
聖王之喻。些須之相。一掃全空。
須菩提白佛言世尊。故即啟咨世尊曰。
如我解佛所說義。如我解佛所說轉輪聖王之義。
不應以三十二相觀如來爾時世尊。佛知須菩提。
至此已透徹無相真空之法。但恐現在未來一切
眾生。隳於見聞。不悟真性。
而說偈言。彼時世尊而說偈曰。偈者。發言成句也。
 若以色見我  以音聲求我  是人行邪道 
 不能見如來 盖真性之如來。視之不見。聽之不聞。
何可以色見聲求。若以色見聲求。是人不了悟。率
性之謂道。如舍正路而不由。乃行邪道。何能得見
真性之如來。佛以慈悲平等。惟願眾生脫離苦趣。
故深戒以向外營求。欲人汲汲乎。反求諸己而已
矣。色者。如莊嚴佛像之類。見者。親覩之也。聲者。如
歌揚梵講之類。求者索也。我者。佛自謂也。邪道者。
因聲色乃是幻妄。惟真性方為正覺也。如來者。真
性法身佛也。
<other>○無斷無滅分第二十七</other>法無斷滅。故謂無斷無
滅分。
須菩提。佛呼須菩提曰。汝既知不應以三十二相
觀如來。如來不可以色見聲求。則無相之法。已證
深解。斯時汝之心意。一物無有。一掃全空矣。但此
時又不可執著於無。以墮於斷。盖執有執無。皆非
道中。
汝若作是念。汝若作此念頭。
如來不以具足相故。如來不用具足之相。
得阿耨多羅三藐三菩提。得此無上菩提。
須菩提。佛呼須菩提曰。
莫作是念。汝切莫以此念而言。
如來不以具足相故。如來原無聲色可求。非三十
二相。不假清淨妙行圓滿功德。
得阿耨多羅三藐三菩提。遽然得此菩提大道也。
<pb n="784"/>
須菩提。佛呼須菩提曰。
汝若作是念。我誡汝莫作是念者。以汝為眾標榜
後學龜鑑。汝若執著。不以具足相故。得阿耨多羅
三藐三菩提。作如是之念。
發阿耨多羅三藐三菩提。心者說諸法斷滅。如我
所謂寔無有法。發阿耨多羅三藐三菩提心者。以
諸法如義。無寔無虗。非謂諸法斷滅也。
莫作是念。汝若作此念言。於一切法。皆斷滅之大
非矣。
何以故。何以言之。
發阿耨多羅三藐三菩提心者。發菩提心者。必依
般若之法。以為修行之具。若不用此法。則心花何
由而發。
於法不說斷滅相。故於此不說斷滅相矣。
<other>○不受不貪分第二十八</other>菩薩所作福德。無自受
之心。無貪著之念。故謂不受不貪分。
須菩提。佛呼須菩提曰。我謂如來說有我者。即非
有我。不以三十二相觀如來。莫作是念。如來不以
具相故得阿耨多羅三藐三菩提。誠以非有我相
則。無我執。一切諸法。悉皆無我。既無我相。諸相皆
空。清淨之心。湛若太虗。故於三十二相。不住於有。
具足相好。不住於無。有而不有。無而不無。隨順因
緣。毫無動念。以成就空忍空寂之心。寔證無上無
為之大道。
若菩薩以滿恒河沙等世界七寶。若發無上菩提
大心之菩薩。不悟無我之法。徒以恒河沙等世界
七寶。
持用佈施。持用佈施。則有貪福之我相與大道至
公無我之心。便不相合。又何能充塞天地化。育群
生哉。
若復有人知一切法無我。若復有人。深知一切萬
法。從我自心而生。湛若太虗。不住不著。無有我心。
我者。私己心也。成者。成就也。
得成於忍。得成就此容忍功德。
此菩薩。此等菩薩。
勝前菩薩。勝前寶施之菩薩。
所得功德。所得之功德。
何以故。何以故也。
須菩提。佛恐須菩提。錯認世間福德。故又呼而告
之曰。
以諸菩薩。以諸菩薩原無所得之心。
不受福德故。不受福德故。是以為勝也。須菩提擬
不受福德之迹。疑果從因。若固執不受。則有必固
我之相。豈得為勝。
須菩提白佛言。須菩提未解其義。
世尊。啟咨世尊曰。
云何菩薩不受福德。云何菩薩不受福德。
須菩提。佛呼須菩提。示以心法。
菩薩所作福德。無自受之心。一心惟知。我欲滅度
一切眾生。但願眾生。悉受福德。滅度一切眾生已。
不計我為能度者。亦不知寔有眾生我度者。
不應貪著。如此不應貪著之心。而得寔證菩提之
果。
是故說不受福德。所以說菩薩不受福德也。
<other>○威儀寂靜分第二十九</other>去來坐臥四威儀。來去
如如為寂靜。故謂威儀寂靜分。
須菩提。佛呼須菩提曰。我謂一切法無我。得成于
忍。是離一切諸相。以見自性之如來。
若有人言。設若有人。不悟此理言。如來以莊嚴相
好之身。
如來若來若去若坐若臥。若來若去。若坐若臥。為
利益一切眾生。
是人不解我所說義。是人不解我所說一切法無
<pb n="785"/>
我。得成於忍之心也。
何以故。何故不解我所說之意。盖人執著如來。應
身色相。寔有所來去也。要知人之真性。各自具足。
本來不生不滅。道化常存。若真知一切法無我。得
成于忍。不為六塵所蔽。不為法相所拘。則如如不
動之真性。雖無相無為。自能萬法含容。光無不遍。
化無不週。超出三界永劫常存矣。
如來者。如來者。即隨自性之所。
無所從來。如而來。無所從來。
亦無所去。亦無所去也。
故名如來。故名如來。發阿耨多羅三藐三菩提心
者。當知一切法無我。得成于忍之義。離一切諸相
以來。真性清淨之如來。則自然不執如來之來去
坐臥而生心也。長水法師云。譬如水清月見。非是
月來。水濁月隱。亦非月去。因水有清濁。非月有升
沉。心淨見佛。非是佛來。心垢不見。亦非佛去。以人
心有垢淨。佛本無來去也。
<other>○一合理相分第三十</other>一合真性。是為性理之相。
故謂一合理相分。
須菩提。佛呼須菩提曰。我謂若有人言。如來若來
若去。若坐若臥者。是人執相生心。不解我所說一
切法無我之義也。如此執著。塵世之中。一切妄境。
觸而動念者。等於碎。為微塵之多。不可窮極。
若善男子善女人以三千大千世界碎為微塵。碎
分為微細塵埃。
於意云何。於汝之意云何。
是微塵眾寧為多不。以為多否。
須菩提言甚多。須菩提。深悟佛意言。甚多。
世尊。啟咨世尊而徵釋。
何以故。何以故謂甚多。盖一切塵勞。散於塵境。觸
境而動念者。不可數計言甚多。但微塵雖多。乃虗
妄之體。不堅之質。念動即生。念寂即滅。本非堅寔。
而常有者。
若是微塵眾實有者。此微塵眾。俱是人心妄想安
立。若曰真個有此微塵眾多。
佛即不說是微塵眾。佛則不說。是微塵眾也。
所以者何。妄塵皆是外來之物。非吾性中之本有。
若能心鏡常明。微塵雖多。不為所觸。安能蔽我靈府。
佛說微塵眾即非微塵眾。此非微塵眾。
是名微塵眾。若不能了悟真心。惑於一切塵境。是
名微塵眾。世界乃微塵積成。既無微塵。何有世界。
微塵世界。皆是假立色相。原不真寔。微塵在太虗
之中。游氣飄揚任起滅。世界在太虗之中。明暗色
空。山河大地任聚散。若真性般若。窮劫不壞。豈二
者可比哉。
世尊。須菩提悟入深解。復啟咨世尊。
如來所說三千大千世界。皆由妄塵積聚而成。劫
數盡時。終有變壞。此所以虗妄不寔。
即非世界。不過現在尚存。
是名世界。是名世界也。
何以故。須菩提又徵釋。何以故謂之非世界。盖積
塵成世界。析界作微塵。世界皆屬虗妄。終有壞時。
本非寔有不壞之質。故釋云。
若世界實有者。若以世界為寔有者。必是本來真
性。自無始以來。常住不滅。以此真寔之性。在於世
界中。打成一片。有不滯於迹。無不淪於虗。
即是一合相。即是一而不可合之以為二。合而不
可折之以為離。乃是一合相之真性。
如來說一合相。然如來說一合相之真性等。於無
形可見。無聲可聞。如來於相離相。說一合相。不可
執著寔有。
即非一合相。又不可執著為寔無。
是名一合相。乃強名一合相矣。
<pb n="786"/>
須菩提。佛見須菩提之言。已悟入深解。故再呼而
告曰。
一合相者。乃真性虗靈之體。無有形色聲音者。惟
當自省自悟。有而不滯於迹。無而不淪於虗。真空
不空。妙不容言。
即是不可說。即不可言說求者。
但凡夫之人。但庸常之人。不知遇相離相。遇空離
空之義。
貪著其事。貪著塵境事相。以微塵世界為寔有。以
色身六根為真我。不悟靈明之真性。所以沉淪而
無由解脫也。
<other>○知見不生分第三十一</other>知見無見。此即正見。不
生無生。此即常生。故謂知見不生分。
須菩提。佛呼須菩提曰。般若經中。於我四句無相
之偈。反覆辨難。輾轉較勝者。盖因四句之義。信之
淺者。可以破執覺迷。信解深者。可以住真降妄。窮
造其極。直使般若智慧。圓滿乾坤。超出三界。不動
跬步。彈指已到波羅密之道岸矣。我是以不避饒
舌之嫌。汲汲乎欲人信解。但相由見生。有相之見。
則為妄見。無相之見。始為真見。至又不得。不將四
見相與辨明。使發菩提心者。得以信解。去妄歸真。
而同證無上無為之大道。此我之深意也。佛恐人
著於妄見。不能見性。故發此問。
若人言佛說我見人見眾生見壽者見。若人言。佛
說我人等四見。
須菩提。佛呼須菩提曰。
於意云何。於汝之意云何。
是人解我所說義不。是人解我所說真見妄見之
義否。
不也。須菩提以弗也答之。
世尊。啟咨世尊曰。
是人不解如來所說義。四見之義雖簡易。理寔精
微。執有執無。皆非真見。非覺悟之深者。莫能窺其
奧。若是一切之人。不解如來所說之義。
何以故。須菩提又徵釋何以故。是人不解如來所
說義。
世尊。啟咨世尊曰。
說我見人見眾生見壽者見。盖如來說我見。人見。
眾生見。壽者見。見自性之無求無得。湛然常住。以
清淨我見也。見人之真性。各自具足。以清淨人見
也。見真性中。本無煩惱可斷。以清淨眾生見也。見
自性無變無異。無生無滅。以清淨壽者見也。此四
見乃佛所說。見自性之真見也。若眾生於是非愛
取舍中。處處著見。逢色而受。遇境則觸。執一切色
相。皆有以墮常見。此固不能信解四見之義也。即
深信而不能深解者。聞佛所說無相之法。遂執四
相以無為。而不能融通活潑。致墮斷見。猶如稿木
死。而無生發之機。亦不能使般若之體圓通周
遍。是亦不能信解四見之義也。
即非我見人見眾生見壽者見。執有執無。皆是妄
見。即非我見人見眾生見壽者見之真見也。
是名我見人見眾者見壽者見。惟不執於有。不執
於無。有而非有。無而非無。不墮常見。不墮斷見。自
得法性圓融。湛然常淨。是名我見人見眾生見壽
者見也。是我所說。未能覺悟深解之。是人不解如
來所說義耳。
須菩提。佛聞須菩提解說四見之義。深悟透徹。了
達無餘。寔合佛意。遂呼菩提曰。
發阿耨多羅三藐三菩提心者。若能興起無上正
等正覺之真心者。
於一切法應如是知。應如是致不墮。常墮斷之見。
如是見。應如是起不墮常墮斷之見。
如是信解。應如是發不墮常墮斷之信解。
<pb n="787"/>
不生法相。不生知見信解之法相。佛雖示以不生
法相。尚應解修證者。難得不生法相。
須菩提。又呼須菩提曰。
所言法相者。如來心中。無有法相之見。隨係外應。
無寔無虗。
如來說即非法相。不過假此為人解粘釋縛。使人
得以生真降妄。
是名法相。是假名為法相而已。法相既非必無我
人眾生壽者之見。而菩提真心。所當知見而信解
者也。發菩提心者。曷審于此。如是知。如是見。即無
上菩提之真知真見也。法者事也。相者形迹也。至
生法相者。于事之形迹如我人眾生壽者之見。皆
不萠于心也。
<other>○應化非真分第三十二</other>夢幻泡影露電。皆是應
化無常之假質。非真寔常存之本體。故謂應化非
真分。
須菩提。佛呼須菩提曰。如汝所解云。見真性中本
無我人眾生壽者四相。乃是清淨我人眾生壽者
四相之真見。我謂如汝所解之義。應如是知見信
解。不生知見信解之法相。則萬緣全空。萬法歸宗。
而威儀寂靜。知見不生。性契無上菩提之道。心無
餘涅槃之寔相。使湛然清淨之心。圓周三界。歷劫
常存。無物不生。生物不測。
若有人以滿無量阿僧祇世界七寶。若有人以滿
無量無央數之世界七寶。無量阿祇世界者不止
于恒沙也。
持用布施。持用佈施于人。固為世間福矣。
若有善男子善女人發菩薩心者。發菩提普濟之
心者。
持於此經。持于此經偈。
乃至四句偈等。乃至見自性中無相四句偈等。
受持讀誦。自見其性。
為人演說。又演說于人。推演講說教人。亦得以明
心見性。
其福勝彼。此則出世間之福。成己成物。受福無窮。
寧不勝彼滿無量無央數世界七寶。持用布施之
福哉。
云何為人演說不取於相如如不動何以故。佛又
自徵曰。我所謂不取于相。如如不動者。何以故。盖
真性湛然常寂。無相無為。本自如如。
一切有為法。一切賢聖。莫不以無為法。而寔證菩
提。若世間一切有為法。皆虗妄不寔。
如夢幻泡影。如妄夢之非真。如幻術之假化。如水
泡之起滅。如身影之恍惚。如夢出無心。幻成有意。
夢覺入幻。幻結疑夢。皆從顛倒起也。
如露亦如電。如朝露之易晞。如電光之易暗。水漚
為泡。泡隨水消。形照為影。影從形滅。皆虗為寔也。
露以日晞。電以霽散。尤為倐忽起滅。
應作如是觀。當作如是六者觀。觀六者。生滅無常。
虗妄不寔。則知一切有為之法。皆有形有相。妄偽
而不真實也。惟我如如不動之真性。無形無相。起
萬劫而不朽。不生不滅。歷亘古而常存。能于無相
之偈。受持讀誦。為人演說者。其福德寧可較量而
思議哉。此六字中。凡人事之感應。山河之安立。天
地之變化。都已說盡。此四句剗盡經旨。正如來真
切滅度之處。觀無所具。空觀假觀中觀之妙智也。
佛說是經已。佛既反覆闡明般若之法。說經已畢。
長老須菩提。首焉起請之長老須菩提。頓悟真空。
已聆心印。其時同會聽法者。
及諸比丘。有比丘而名僧焉。
比丘尼。有比丘尼而名師姑焉。
優婆塞。有居士而謂之優婆塞焉。
優婆夷。有道姑而謂之優婆夷焉。
<pb n="788"/>
一切世間天人阿修羅。一切天上人間及阿修羅
等護法之神。
聞佛所說。聞佛所說此經。
皆大歡喜。各各見性不驚。不怖不畏。皆大歡喜。幸
正法之難遇。悅今日之躬逢。
信受奉行。莫不信受其言。而領于心。奉行其教。而
演于人。雖歷億萬劫。永證金剛不壞身。佛恩之慈
悲。至矣。觀是經者。寧可不宣揚妙法。以報佛恩乎。
川禪師頌曰。飢得食渴得漿。病得瘥熱得涼。貧人
遇寶。嬰兒見娘。飄舟到岸。孤客還鄉。旱逢甘澤。國
有忠良。四夷拱手。八表來降。頭頭總是。物物全彰。
古今凡聖。地獄天堂。東西南北。不用思量。剎塵沙
界諸群品。盡入金剛大道場。

金剛般若波羅蜜經註講卷下（畢）

<article id="n503">金剛經注解</article>

<talk>No. 503-A
 序</talk>

從古聖人之書。皆所以垂教也。而統智愚聖。凡胎卵
溼化而胥度之者。莫如金剛經。是經也。以無念為宗。
以離相為旨。以斷除貪妄為功夫。以清淨涅槃為究
竟。誠昏衢之巨燭。苦海之慈航也。自西域傳人中華。
上自王候紳士。下迄牧豎樵夫。靡不家置一編頂禮
而供奉之。較四書六經。倍加尊重。然雖明衣潔裳。淨
體端容。敲碎木魚。而口之所誦。非心之所知。目之所
暗。非意之所會。如入暗室。不見一物。如遊蠻[邱-丘+(看-目)]。莫辨
何言。亦安能起大堅固。生大智慧。而臻無上菩提之
岸哉。門下士黃子正元。（閩總戎號泰一）憫世人但誦經文不
曉經義。請直解於予。予瞿然曰。此經為我　佛之傳
燈。微妙祕密。予何人斯。敢以蠡測之見。妄語高深哉。
黃子請甚力不獲辭。因節取昔賢之論。而增損之。謬
參己見。而串合之。前載註語。既字詮而句釋。後列講
旨。復縷晰而條分。或過遞下卷。不凌不躐。或迴顧上
意。不漏不遺。務使口吻順適。脈絡貫通。俾誦者對其
文。曉其義。如親歷祇樹園中見　佛與空生。娓娓問
答。向之在暗室者。處處開明。向之遊蠻[邱-丘+(看-目)]者。言言盡
解。亦一大快事也。葢佛書談空。儒書言實。解佛之書。
以解儒書者解之。則理順訶通。後學之人。一見了然
易於遵循。若於經中之章節。問答起伏聯貫處。概置
不講。而多引棒喝堂參之語。以作訓詁。如鏡中華。探
之不得。如水中月。捉之不能。揆之我　佛傳經之心。
斷不如是。茲刻壽世。必有尋文究義。而得阿耨多羅
三藐三菩提者。黃子之功。將與佛土並永。豈特勝於
三千大千世界。七寶以用布施者哉。
旹
大清乾隆元年律次夾鐘之月純陽子沐手敬序

<other>No. 503-B</other>
夫斯經者。乃大雄氏之準繩。昔孔聖之大易。老子之
道清。斯三者。竊陰陽之造化。奪宇宙之精華。誠雨粟
夜哭之再發明也。故其後略＆CB17839;門牆者。無不以奉此
三者為尺璧寸珠之奇珍焉。然而履其國。歷其階。雖
千萬人。無一往矣。其孔老之教。一以理數匡時。為萬
世之木鐸。一以修真度眾。作九轉之金鍼。惟佛氏之
書。皆以莊嚴借喻。空寂傳宗。自有為而徹無為。因四
相而參滅相。其意奧。其旨玄。欲求洞其一班者解矣。
雖有昭明之縷分。純陽之箋釋。自六朝以至今日。紛
紛解晰。不已千百餘家。各了各乘之奧妙。其不能特
贈與人也。不過按圖索驥。究其省識。則廬山面目失
其本真矣。但其不可思議之碩果。定不以異語謊後
<pb n="789"/>
學人也。努志者貴堅修持誦。何必以窮章徹句。摘底
搜源。作禪門之苦惱乎。奚不悟如如不動。一旦慧覺
而不知焉。故非法非非法。即可以識西來意之本源
者也。旹
道光辛丑年仲春月
定光佛降筆於西江芝陽同善堂

 何須遠慕見蓮臺  但把菩提心地栽 
 悟得真空無一物  此身便是活如來 

<other>金剛經啟請</other>
若有人受持金剛經者。先須至心念淨口業真言。然
後啟請八金剛四菩薩名號。所在之處。常常擁護。
<other>淨口業真言</other>
脩利脩利　摩訶脩利　脩脩利　薩婆訶
<other>淨三業真言</other>
唵　娑（音梭）嚩（音娃）婆嚩秫（音述）䭾　娑嚩達摩婆嚩　婆
嚩秫度（音陀）憾（音酣）
<other>安土地真言</other>
南無三滿多　母（音□）䭾（音陀）喃　唵　度嚕度嚕　地
（音寨）尾薩婆訶
<other>普供養真言</other>
唵　誐（音耶）誐曩（囊上聲）　三婆嚩　韈（音娃）日（音子）囉（音楋）斛
（音吽）
<other>奉請</other>
南無青除灾金剛（除一切眾生。宿世災殃。主大海）
南無辟毒金剛（除一切眾生。瘟毒病患。主災毒）
南無黃隨求金剛（令一切眾生。所求如願。主功德）
南無白淨水金剛（除一切眾生。熟惱苦。主一切寶）
南無赤聲火金剛（除一切眾生。無明見。主生風）
南無定持灾金剛（除一切眾生。灾難苦。主琉璃）
南無紫賢金剛（令一切眾生。開解悟。主堅牢）
南無大神金剛（令一切眾生。智芽成就。主龍）
<other>奉請</other>
南無金剛眷菩薩（慈也）
南無金剛索菩薩（悲也）
南無金剛愛菩薩（喜也）
南無金剛語菩薩（捨也）
<other>發願文</other>
 稽首三界尊  皈依十方佛  我今發宏願 
 持此金剛經  上報四重恩  下濟三途苦 
 若有見聞者  悉發菩提心  盡此一報身 
 同生極樂國 
<other>云何梵</other>
 云何得長壽  金剛不壞身  復以何因緣 
 得大堅固力  云何於此經  究竟到彼岸 
 願佛開微密  廣為眾生說 
<other>開經偈</other>
 無上甚深微妙法  百千萬劫難遭遇 
 我今見聞得受持  願解如來真實義 

No. 503
<sarticle>金剛經</sarticle>

孚佑帝君　註解
後學培真道人校正
金剛般若波羅蜜經（般若音鉢惹。下倣此）
【註】金剛。金中之剛。利而能斷之意。般若。智慧也。波
羅蜜。到彼岸也。即諸佛菩薩。超脫究竟之地。經徑
也。言此經為修行之徑路也。○石天基註凡。係如
來語句。用圈○。須菩提語句。用黑圈●阿難結集
語。用尖圈△。問答起語。用連點點。語句分明。便於
初學。
<pb n="790"/>
<other>○法會因由分第一（說法聚會由此起因）</other>
如是我聞一時佛在舍衛國祇樹給孤獨園。與大比
邱眾。千二百五十人俱。爾時世尊食時。著衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已。敷座而坐（著音酌。鉢音撥。飯食音反四）。
【註】如是。指全經而言。我。阿難自稱也。言此經之所
云。乃我親聞於佛。者也。佛。教主之稱。舍衛國。波斯
匿王所居。樹。為匿王太子祇陀手種。故曰祇樹。給
孤獨。名須達拏。樂善好施。人皆稱為給孤獨長者。
須達深重佛教。向祇陀借園建精舍。用黃金布地。
請佛說法。故佛常住園中。比邱。乞士也。上乞法於
諸佛菩薩。下乞食於善信之謂。世尊。佛號也。三界
共仰之意。敷。排布也。
【講】阿難說。我向者嘗聞我佛如來。在舍衛國祇樹
給孤獨長者園中。座下乞士。共一千二百五十人。
時方正午。當進食之際。佛乃著和柔忍辱之衣。持
四天王所獻之鉢。率諸大眾。於舍衛城中乞食。不
越貧而從富。不捨賤而後貴。平等無相。次第乞已。
還至園中。飯食訖。收衣鉢。洗足畢。排布高座。而坐
焉。
<other>○善現啟請分第二（善現長老啟請佛訓）</other>
時長老須菩提在大眾中。即從坐起。偏袒右肩。右膝
著地。合掌恭敬而白佛言。希有世尊。如來善護念諸
菩薩。善付囑諸菩薩。世尊。善男子。善女人。發阿耨多
羅三藐三菩提心。云何應住。云何降伏其心。佛言。善
哉善哉。須菩提。如汝所說。如來善護念諸菩薩。善付
囑諸菩薩。汝今諦聽。當為汝說。善男子。善女人。發阿
耨多羅三藐三菩提心。應如是住。如是降伏其心。唯
然世尊。願樂欲聞（樂音要）。
【註】長老。年高有德之稱。梵語須菩提。華言善現。一
名空生。左為邪道。右為正道。故偏袒右肩。右膝著
地。合掌。心合於道。道合於心也。白。啟也。希。少也。希
有世尊。先嘆其少有。又呼佛號也。下倣此。如來。佛
之通稱。謂真性自如。隨所來而現也。菩。覺也。薩。情
也。義理先具能覺一切有情之意。阿。無也。耨多羅。
上也。三。正也。藐。等也。三菩提。正覺也。云何應住者。
言此心當住於何處。諦。詳審也。唯然。既諾而復是
其言也。
【講】當佛敷座而坐之時。有長老名須菩提者。於大
眾中從座而起。袒其右肩。屈其右膝。合掌恭敬。白
佛言曰。希有哉世尊。座下諸菩薩。有一千二百五
十人。不為不多。倘如來不護持眷念。俾信受是法。
則外誘得以擾亂之矣。不付委囑託。俾奉行是法。
則宗傳有時而斷絕矣。但真性雖人同具。而妄念
未易消除。三千大千之內。若有善男子。善女人。發
無上正等正覺之心者。此心當住於何處。方得降
伏其妄念乎。佛曰。善哉善哉。須菩提。汝云如來善
教諸菩薩。此言深合我心。汝其詳審靜聽。當為汝
說除妄之道。世間若有善男子。善女人。發無上正
等正覺之心者。當絕去外緣。一塵不染。念念常住
清淨。則能自見其性。而降伏其心矣。維時須菩提
心開意解曰唯。曰然。曰世尊。曰願樂欲聞。極致其
傾會而讚歎焉。
<other>○大乘正宗分第三（最大之乘至正之宗）</other>
佛告須菩提。諸菩薩摩訶薩。應如是降伏其心。所有
一切眾生之類。若卵生。若胎生。若溼生。若化生。若有
色。若無色。若有想。若無想。若非有想。非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相。人相。眾生相。壽者相。即非菩薩（涅槃音扛盤）。
【註】摩訶薩。梵語也。即華言心體廣大。不可測量之
意。卵生禽鳥也。胎生。人與獸也。溼生。水中鱗甲也。
化生。蠅蚊等類也。有色。謂但有色聲。而無情欲也。
<pb n="791"/>
無色。謂但有靈識。而無色身也。有想。方寸之中。尚
有計慮也。無想。靜涵萬有。一念不動也。非有想非
無想。雖一念不動。不似木石之無知也。後五者。皆
天上之人。無餘。此外無餘也。涅。不生也。槃。不死也。
滅度者。滅盡一切諸相。而度化之也。
【講】須菩提聞佛所說。心意開解。佛於是復告之曰。
須菩提。諸菩薩。性量廣大。應如是降伏其心。固已。
然我之心。即人物之心。所有一切眾生之類。若世
間之卵生。胎生。溼生。化生。天上之有色。無色。有想。
無想。非有想。非無想。雖品類不同。見地各異。我皆
令其不生不死。消滅其種種諸相。而度化之使之
亦如是降伏其心焉。如是無盡量無數目無邊界
之眾生。悉皆滅度。亦眾生之自滅自度。於我何功
哉。所以者何。葢眾生之滅度。若歸功於我。則此心
便有所著。而不免於四相之累矣。如心著於貪一
邊。則為己。計私。而有我相。心著於瞋一邊。則分別
爾汝。而有人相。心著於癡一邊。則願生諸天。而有
眾生相。心著於愛一邊。則希冀長年。而有壽者相。
有此四相。尚得謂之菩薩乎。
<other>○妙行無住分第四（奧妙之行本無住著）</other>
復次須菩提。菩薩於法應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空。可思量不。
不也。世尊。須菩提。南西北方。四維上下虗空。可思量
不。不也。世尊。須菩提。菩薩無住相布施。福德亦復如
是。不可思量。須菩提。菩薩但應如所教住（不音否。不音弗。下倣
此）。
【註】復次。謂再編次佛與須菩提問答之言也。菩薩
於法之法。指心與身之所運用酬酢者而言。住。執
著也。布。普也。施。散也。色。形像。聲。音樂。香。芬芳之氣。
味。烹炮之品。觸。動也。或云男女之欲亦通。法者。事
物之則也。諸法皆緣心生。故屬於意。
【講】佛承上無相之義。又告須菩提曰。菩薩於一切
心之所運用。身之所酬酢者。皆當無所住著。而布
施為尤甚。何也。凡夫布施。往往希求利益。如目之
於色。耳之於聲。鼻之於香。舌之於味。身之於觸。意
之於法。一不如其所欲。則必布施以求快其所欲。
此住相布施也。菩薩六根清淨。無諸欲之求。惟以
法施。利益一切眾生。如水在地中。行所無事。所謂
不住相布施也。須菩提。菩薩布施。必須如是。無六
塵之累。方為真布施。方獲大利益。此何故哉。葢財
施為凡。法施為聖。菩薩無住相布施。毫無希冀之
心。縱脫生死苦。受大快樂。歷萬劫而不毀。超三界
以長存。其福德雖大。亦聽其自然。實不可思維較
量。以一經思量。則此心便住於相。而福德反小矣。
夫福德固不可思量。而思量亦屬無益。吾試問爾。
東方虗空可謂大矣。爾思量不。須菩提曰。此等虗
空之處。想之何用。吾不思量也。佛又曰。南西北方。
四維上下虗空。尤為大矣。爾思量不。須菩提曰。此
等虗空之處。想之亦無用。吾不思量也。佛曰。爾知
虗空不可思量。則知菩薩之無住相布施。其福德
亦如虗空一般。斷不可思量也。但須依吾之教。心
住於無相。則自獲超證矣。
<other>○如理實見分第五（自如之理乃見真實）</other>
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相皆是虗妄。若見諸相非相。
即見如來。
【註】於意云何。發問之詞。身相。謂現具之色身。見。猶
看也。非相見之見。
【講】佛謂須菩提曰。汝知福德不可思量。則布施當
不住於相明矣。豈獨布施為然哉。即吾現具之形
<pb n="792"/>
體。亦非真實。吾試問爾。可以執四大色身。遂謂如
來在是不。須菩提曰。色身滯於官骸。佛與比夫無
異。殆不可以身相見如來也。何以故。佛以法為身。
清清淨淨。如太虗之不著形迹。雖有身相。而實無
身相。今如來所說身相。是法身。非色身也。法身可
見如來。色身豈可見如來乎。佛曰。須菩提。爾之言
是也。凡人所有之相。皆屬虗妄。虗則不實。妄則不
真。以不實不真之相。欲見如來譬若認外寇作家
人。終無是處。若人能見諸相非相。則見色身中有
法身。而如來在是矣。
<other>○正信希有分第六（生正信心最為希有）</other>
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人。不於一佛二佛三四五佛。而種善根。已於無
量千萬佛所。種諸善根。聞是章句。乃至一念生淨信
者。須菩提。如來悉知悉見是諸眾生得如是無量福
德。何以故。是諸眾生。無復我相人相眾生相壽者相。
無法相。亦無非法相。何以故。是諸眾生。若心取相。即
為著我人眾生壽者。若取法相。即著我人。眾生壽者。
何以故。若取非法相。即著我人眾生壽者。是故不應
取法。不應取非法。以是義故。如來常說汝等比丘知
我說法如筏喻者。法尚應捨。何況非法。
【註】如是言說章句。指上數章而言。五百歲約舉之
詞。言其遠也。持戒。諸惡莫作。修福。眾善奉行。以此
為實。確信不疑也。種善根。即持戒修福之意。淨信
者。心常清淨而為信之也。如來悉知悉見。心合於
佛。佛合於心也。無法相。萬法皆空。無非法相。外緣
悉淨。如來常說云者。葢古佛有是語。而佛復述之
也。筏。船也。喻。譬也。佛法濟度眾生譬以船渡人也。
【講】須菩提恐佛滅後。傳法無人。後來眾生。未能生
信。故白佛曰。世尊以大慈之心。著希有之論。座下
諸比邱。固莫不尊奉矣。倘佛涅槃之後。後來眾生。
得聞如是言說章句。未知亦能生實信之心否。佛
曰。須菩提。性體常明。心燈不滅。爾莫作是說也。葢
此言說章句。至微至妙。即如來滅後。至五百餘歲
之遑。猶有持淨戒修天福之人。以此為真實妙諦。
而確信不疑者。夫能確信於五百餘歲之後。則其
善根必預種於五百餘歲之前。當知是人。不於一
佛二佛三四五佛。而種善根。已於無量千萬佛所。
種諸善根。見佛多。聞法多。修行多也。不但持戒修
福者善根不可勝記。即世間眾生。聞是章句。乃至
一念之間。生淨信心。此心便與如來相合。如親受
教於如來一般。如來佛慧佛眼悉知之而悉見之。
是諸眾生。所得福德。如是無量。此何故哉。蓋已得
生法二空之妙義故也。是諸眾生。雖止一念淨信。
而此一念。已無復有我相人相眾生相壽者相。是
生空也。無法相。亦無非法相。是法空也。生法二空。
其義云何。葢不著相也。是諸眾生。若心取相。即為
執生。便著我人眾生壽者。若取法相。即為執法。便
著我人眾生壽者。若取非法相。亦為執法。亦著我
人眾生壽者。生相固不可執。法與非法亦不可執
如此。是故持戒修福之人。須令此心空空洞洞一
物不有。不應取法相。亦不應取非法相。此種義理。
最為微妙。所以古之如來。常謂大家曰。爾等諸比
邱。知我以法度人。譬如以筏濟渡。人既登岸。筏即
無用。人能了悟。法亦無用矣。由此觀之。法尚應捨。
何況非法之外道乎。
<other>○無得無說分第七（空則無得寂則無說）</other>
須菩提。於意云何。如來得阿耨多羅三藐三菩提耶。
如來有所說法耶。須菩提言。如我解佛所說義。無有
定法名阿耨多羅三藐三菩提。亦無有定法。如來可
說。何以故。如來所說法皆不可取。不可說。非法非非
<pb n="793"/>
法。所以者何。一切賢聖皆以無為法而有差別（差音雌）。
【註】得阿耨多羅三藐三菩提耶者。了却真空。無定
法可得也。有所說法耶者。因人而教。無定法可說
也。不可取。不可以色相取。不可說。不可以口舌說。
非法。雖有而却無。非非法。雖無而却有。皆以之以
字。作用字解。
【講】佛告須菩提曰。吾教固以無上菩提為第一義。
然或由持戒而得之。或由禪定而得之。功夫不同。
獲效各別。爾之意以為如來於無上菩提。有一定
之法可得耶。佛門廣大。固不擇人而教。然智者與
之言深。愚者與之言淺。資稟不齊。施誨亦異。爾之
意以為如來有一定之法可說耶。須菩提答曰。如
我解佛所說義。知佛以無上菩提之義自修。無一
定之法可名。以無上菩提之義教人。亦無一定之
法可說也。何以故。如來所說之法可以性修。而不
可以色相取。可以心悟。而不可以口舌說。以為有
法耶。雖有而不滯於有。以為無法耶。雖無而不論
於無。此所以無一定之法可得也。所以者何。法本
無為。自古聖賢皆用無為之法誨人。而淺者見淺。
深者見深。不能不有差別。此所以無一定之法可
說也。
<other>○依法出生分第八（諸佛之法依此生出）</other>
須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。若
復有人。於此經中受持。乃至四句偈等。為他人說。其
福勝彼。何以故。須菩提。一切諸佛。及諸佛阿耨多羅
三藐三菩提法。皆從此經出。須菩提。所謂佛法者即
非佛法（偈音忌）。
【註】普天之下。謂之小世界。一千小世界。謂之小千。
一千小千世界。謂之中千。一千中千世界。謂之大
千。其實一大千耳。斯為三千大千世界。七寶。琉璃。
玻瓈。珍珠。瑪瑙。珊瑚。金。銀。福德。修布施之德。享現
在之福。福德性。修性中之德性。彌六合。其受福亦
如是也。四句偈。當指無我相人相眾生相壽者相。
方有著落。謂此偈。不必說破者。似屬空滑不可從。
【講】前言法無為矣。佛意欲顯無為之福。乃先與之
論有盡之福。因設問曰。須菩提於意云何。若有人
於此。用三千大千世界之七寶。以為布施。是人所
得福德。寧為多否。須菩提曰。凡人布施。原欲希求
利益。所得福德。豈有不欲其多。但所得者。身外之
福德。而非性中之福德也。何以故。聚寶布施。不過
借物而修。物有限而其福德亦有限。非性中之福
德可比。然如來猶諄諄以是人之福德為問者。以
彼所得雖多。猶可以數計故也。佛曰。須菩提。爾言
誠然也。藉物而修。不若率性而修。而性修之法。不
外此經。若復有人。於此經中。受之不忘於心。持之
不厭其久。乃至四句偈等。為他人宣說。不但覺一
己之性。且將覺億萬人之性。其福德。豈不勝彼布
施之福德乎。何以故。葢此經乃修行之徑路。凡一
切諸佛。及諸佛無上菩提之法。皆從此出。夫無上
菩提之法。即佛法也。而佛法豈可泥乎。所謂佛法
者。本來無有。不過假此開悟眾生耳。寧有真實之
佛法哉。
<other>○一相無相分第九（只此一相本自無形）</other>
須菩提。於意云何。須陀洹。能作是念。我得須陀洹果
不。須菩提言。不也。世尊。何以故。須陀洹。名為入流。而
無所入。不入色聲香味觸法。是名須陀洹。須菩提。於
意云何。斯陀含。能作是念。我得斯陀含果不。須菩提
言。不也。世尊。何以故。斯陀含。名一往來。而實無往來。
是名斯陀含。須菩提。於意云何。阿那含。能作是念。我
得阿那含果不。須菩提言。不也。世尊。何以故。阿那含。
名為不來。而實無不來。是故名阿那含。須菩提。於意
<pb n="794"/>
云何。阿羅漢。能作是念。我得阿羅漢道不。須菩提言。
不也。世尊。何以故。實無有法。名阿羅漢。世尊。若阿羅
漢。作是念我得阿羅漢道。即為著我人眾生壽者。世
尊。佛說我得無諍三昧人中最為第一。是第一離欲
阿羅漢。世尊。我不作是念。我是離欲阿羅漢。世尊。我
若作是念我得阿羅漢道。世尊則不說。須菩提是樂
阿蘭那行者。以須菩提。實無所行而名須菩提。是樂
阿蘭那行（洹音完那音奴）。
【註】能作是念。謂尚萌得道之念也。前四我字。乃代
須陀洹等設想之詞。非佛自稱也。梵語須陀洹。華
言預流。謂初人真流也。梵語斯陀含。華言一來。謂
色身一住天上。一生入間也。梵語阿那含。華言不
來。謂不來受生慾界也。梵語阿羅漢。華言無生。謂
相滅生盡也。無諍。毫無爭競之意。梵語三昧。華言
正見。謂遠離邪見也。樂。好也。阿蘭那。即無諍也。樂
阿蘭那行者。葢佛嘗有是語。而須菩提舉以為證
也。
【講】前言無為之法。不可取。不可說。則諸菩薩修行。
俱當以無念為宗。而不可存得果之心。故佛設問
曰。吾教大眾。修阿羅漢道者。大約有四等。曰須陀
洹。曰斯陀含。曰阿那含。曰阿羅漢。用功不同。得果
亦異。須菩提。於意云何。須陀洹。當修行之時。若預
作得果之念。便得須陀洹果否。須菩提曰。不也。世
尊。何以故。須陀洹。得預聖人之流。名為入流。而心
無所得。不著入流之相。不入色聲香味觸法之六
塵境界。謂之須陀洹。其以是與。佛曰。須菩提。於意
云何。斯陀含。當修行之時。若預作得果之念。便得
斯陀含果否。須菩提曰。不也。世尊。何以故。斯陀含
色身一往住天上。一來生人間。雖曰一往一來。而
心無所得。不著生滅之相。實無往來。謂之斯陀含。
其以是與。佛曰。須菩提。於意云何。阿那含當修行
之時。若預作得果之念。便得阿那含果否。須菩提
曰。不也世尊。何以故。阿那含。內無欲心。外無欲境。
不來世界受生。名為不來。而心無所得。不著不來
之相。謂之阿那含。其以斯與。佛曰。須菩提。於意云
何。阿羅漢。當修行之時。若預作得果之念。便得阿
羅漢道否。須菩提曰。不也。世尊。何以故。阿羅漢。萬
緣悉淨。無煩惱可斷。無貪瞋可離。無得果之心也。
既無得果之心。即無道可得無法可名矣。謂之阿
羅漢。其以斯與。世尊。若此四等之阿羅漢。稍萌所
得於心。謂我之修行。可以得阿羅漢道。即著我人
眾生壽者四相。尚得謂之阿羅漢乎。即如弟子當
日。會蒙我佛許過謂哉。與人無競。與物無忤。遠離
邪見。得無諍三昧。在大眾之中。極為難得。是第一
離欲阿羅漢。世尊所以許我為第一離欲阿羅漢
者。以我不存得果之念故也。若我稍存得果之念。
謂我可以得阿羅漢道。則此心便有所著。世尊不
應稱我為樂阿蘭那行者矣。以我樂阿蘭那行而
實無所行。故佛深契之。而以樂阿蘭那行名之也。
則凡欲得果者。可不去其所得之心哉。
<other>○莊嚴淨土分第十（成就莊嚴淨明心地）</other>
佛告須菩提。於意云何。如來昔在然燈佛所。於法有
所得不。不也。世尊。如來在。然燈佛所。於法實無所得。
須菩提。於意云何。菩薩莊嚴佛土不。不也世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩。應如是生清淨心。不應住色生心。不應
住聲香味觸法生心。應無所住而生其心。須菩提。譬
如有人身如須彌山王。於意云何。是身為大不。須菩
提言甚大。世尊。何以故。佛說非身。是名大身。
【註】如來。佛自稱也。然燈佛。釋迦牟尼授記之師。一
大世界。必有一佛設化。故曰。佛土莊嚴。如寫經造
寺。供養布施之類。是故須菩提諸菩薩。皆概稱也。
應無所住而生其心者。謂心當住於無所住處也。
<pb n="795"/>
須彌山。高廣三百三十六萬里。為眾山之王。非身
法身也。乃如如不動之真心。
【講】前須菩提。自言所證之果。既不存得心矣。佛終
恐其所得之心未盡。故又從而點化之曰。須菩提。
於意云何。爾謂我昔日在然燈佛所受記。於法有
所得否。須菩提曰。不也。世尊。如來一心清淨。雖在
然燈佛所受記。於法實無所得也。佛曰。一大世界。
必有一佛設化。故謂之佛土。不知菩薩居是土。亦
寫經造寺。供養布施。使佛土莊嚴否。須菩提曰。不
也。世尊。莊嚴。不過外相。於自性無涉。菩薩必不為
此也。何以故。葢佛土。即淨土也。淨土。不事修飾。所
謂莊嚴者。非真莊嚴也。不過虗名為莊嚴而已。是
故吾教之。須菩提。諸菩薩雖性量廣大。俱應如是
生清淨之心。清淨云何。不應住於有形色者而生
心。不應住於有聲音馨香滋味。及觸與法而生心。
惟應屏絕六塵。於無所住處。而生其心也。佛又曰。
須菩提譬如有人。身似須彌山王。爾之意以為大
否。須菩提曰。甚大。世尊。但此身雖大。究不定為大。
何以故。凡有形相者。皆屬有盡。色身縱如須彌山
王。畢竟還有生滅。必如佛所說之非身。方可名為
大身耳。夫非身者。法身也。即真心也。可以包太虗
藏世界。豈僅如須彌山王而已哉。
<other>○無為福勝分第十一（修無為福勝於布施）</other>
須菩提。如恒河中所有沙數。如是沙等恒河於意云
何。是諸恒河沙。寧為多不。須菩提言。甚多。世尊。但諸
恒河。尚多無數。何況其沙。須菩提。我今實言告汝。若
有善男子。善女人。以七寶滿爾所恒河沙數。三千大
千世界。以用布施。得福多不。須菩提言。甚多。世尊。佛
告須菩提。若善男子。善女人。於此經中。乃至受持四
句偈等。為他人說。而此福德勝前福德。
【註】恒河周四十里。在西土。人所共見。故佛取以為
喻。等。同也。
【講】前第八分。言三千大千世界。七寶以用布施。不
如持經。佛又推廣其義而言曰。須菩提。恒河。周四
十里。可謂大矣。其中所有沙數。難以悉計。若一沙
各為一河俱等於恒河之大。爾之意。以為此諸恒
河之沙。寧為多否。須菩提曰。甚多。世尊。一沙即為
一河。一河各有其沙。河尚無數。何況其沙乎。佛曰。
須菩提。我今實言告汝。若有善男子。善女人。將七
寶滿爾所說恒河沙數。三千大千世界。以用布施。
是人得福可云多否。須菩提曰。甚多世尊。佛曰。布
施得福雖多。究竟不若持經。若善男子善女人。於
此經中。乃至四句偈等非特受持。自見其性。且為
他人解說。使之亦見其性。則彼此共證無上妙道。
此種福德。視彼七寶布施福德。豈不相懸萬萬乎。
<other>○尊重正教分第十二（受持正教天人尊重）</other>
復次須菩提。隨說是經乃至四句偈等。當知此處。一
切世間天人阿修羅。皆應供養如佛塔廟。何況有人
盡能受持讀誦。須菩提。當知是人。成就最上第一希
有之法。若是經典。所在之處。即為有佛。若尊重弟子。
【註】隨說隨順眾生而為說法。心無分別也。此處即
此心也。世間世上之人。天人。天上之人。阿修羅。阿。
無也。羅。眾也。即不修之眾生魔王等類是也。殯佛
之身為塔。供佛之像為廟。尊重弟子。弟子中之可
尊可重者。若諸菩薩是也。
【講】上言特說福德。勝於布施。則經不可不說。故佛
又呼須菩提曰。經功甚大。不可思議。如有善信之
人。隨順眾生高下。逢凡說凡。逢聖說聖。為之講解
是經。乃至四句偈等。多方演說。當知說經一偈之
處。一切世間天人阿修羅。皆當以香華瓔珞幢幡
寶葢。香油酥燈。恭敬供養是人。如藏佛身之塔與
供佛像之廟一般。何況有人盡能受持讀誦一經
全文者乎。須菩提。當知是人所成就者。為世間第
<pb n="796"/>
一希有之法。若是經所在之處。便是佛在之處。人
皆清淨奉持。即與佛無異。與可尊可重之弟子。諸
大菩薩無異矣。
<other>○如法受持分第十三（當如此法承受行持）</other>
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜。以是名
字。汝當奉持。所以者何。須菩提。佛說般若波羅蜜。即
非般若波羅蜜。是名般若波羅蜜。須菩提。於意云何。
如來有所說法不。須菩提白佛言。世尊。如來無所說。
須菩提於意云何。三千大千世界。所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說世界非世界。是名世界。須菩提。
於意云何。可以三十二相見如來不。不也世尊。不可
以三十二相得見如來。何以故。如來說三十二相。即
是非相。是名三十二相。須菩提。若有善男子。善女人。
以恒河沙等身命布施。若復有人。於此經中。乃至受
持四句偈等。為他人說。其福甚多。
【註】微塵。塵中之微者。譬眾生妄念之多也。佛分身
成化。於諸世界之中。示現無邊大神力。使一切眾
生。在塵離塵。在世出世。故云非微塵非世界。三十
二相莊嚴端好。指全身而言。俗本謂頭如何。脚如
何。未免太拘。葢佛不一佛相不一相故也。末言布
施不如持經。重言以結上文之意。
【講】須菩提白佛言。世尊。持說是經。成就希有之法。
既聞命矣。不識此經當以何命名。我等云何受持
乎。願明以教我。佛曰。須菩提。是經當名為金剛般
若波羅蜜。葢明是經者。其智慧如金剛之堅利。斷
絕外妄。直達諸佛菩薩之彼岸也。以是名字。汝其
遵奉而持守之。然真性本空。無可執著。智慧達彼
岸之說。吾性中亦豈有是哉。何以故。須菩提。佛所
說般若波羅蜜。實非般若波羅蜜。不過虗名為般
若波羅蜜。以引誘眾生耳。真性本來清淨。如此則
知一切諸法。總屬外相。更有何法可說乎。吾試問
爾。如來有所說法否。須菩提曰。如來萬法皆空。有
何可說。即不得已而有說。亦與無說等也。佛曰。須
菩提於意云何。三千大千世界。所有微塵。是為多
否。須菩提曰甚多世尊。佛曰。須菩提。我今明言告
汝。微塵雖多。而無定體。世界雖大。數盡則壞。皆為
虗妄。如來所說微塵。非真實微塵。是虗名為微塵。
如來所說世界。非真實世界。是虗名為世界。惟真
性至真至實。自古及今。無變無壞也。去真性。即法
相。非身相也。佛恐須菩提不解。故又曰。須菩提於
意云何。可以三十二相見如來否。須菩提曰。不也。
世尊。不可以三十二相見如來。佛曰。三十二相。乃
現具之色身。而不可以此見如來者。此何故哉。葢
如來雖現色身。涅槃則盡。不能久存。如來說三十
二相。非真實相。是虗名為三十二相。由斯以觀。色
身既屬空虗。則著相布施。獲福寧有幾何。益信持
說之福勝矣。須菩提。若有善男子。善女人。捨身命
布施。併恒河沙佈施。俱屬著相因果。何益於事。若
復有人。於此經中。乃至受持四句偈等。為他人說。
自利利他。其福甚多。可見人法兩空。吾前言所謂
不著相布施。於此益信矣。
<other>○離相寂滅分第十四（離諸形相自得寂滅）</other>
爾時須菩提。聞說是經。深解義趣。涕淚悲泣而白佛
言。希有世尊。佛說如是甚深經典。我從昔來所得慧
眼。未曾得聞如是之經。世尊。若復有人。得聞是經信
心清淨。即生實相。當知是人成就第一希有功德。世
尊。是實相者。即是非相。是故如來說名實相。世尊。我
今得聞如是經典。信解受持。不足為難。若當來世。後
五百歲。其有眾生得聞是經。信解受持。是人即為第
一希有。何以故。此人無我相無人相無眾生相無壽
者相。所以者何。我相即是非相。人相。眾生相。壽者相。
<pb n="797"/>
即是非相。何以故。離一切諸相。即名諸佛。佛告須菩
提。如是如是。若復有人。得聞是經。不驚不怖不畏。當
知是人。甚為希有。何以故。須菩提。如來說第一波羅
蜜。即非第一波羅蜜。是名第一波羅蜜。須菩提。忍辱
波羅蜜。如來說非忍辱波羅蜜。是名忍辱波羅蜜。何
以故。須菩提。如我昔為歌利王割截身體。我於爾時。
無我相。無人相。無眾生相。無壽者相。何以故。我於往
昔節節支解時。若有我相人相眾生相壽者相。應生
瞋恨。須菩提。又念過去於五百世。作忍辱仙人。於爾
所世。無我相。無人相。無眾生相。無壽者相。是故須菩
提。菩薩應離一切相。發阿耨多羅三藐三菩提心。不
應住色生心。不應住聲香味觸法生心。應生無所住
心。若心有住。即為非住。是故佛說菩薩心。不應住色
布施。須菩提。菩薩為利益一切眾生故。應如是布施。
如來說一切諸相。即是非相。又說一切眾生。即非眾
生。須菩提。如來是真語者實語者如語者不誑語者
不異語者。須菩提。如來所得法。此法無實無虗。須菩
提。若菩薩心住於法而行布施。如人入暗即無所見。
若菩薩心不住法而行布施。如人有目日光明照。見
種種色。須菩提。當來之世。若有善男子善女人。能於
此經。受持讀誦。即為如來以佛智慧。悉知是人。悉見
是人。皆得成就無量無邊功德。
【註】實相。法身也。前屢言福德。此獨言功德者。葢功
成果滿。福不足道也。波羅蜜有十種。一布施。二持
戒。三忍辱。四精進。五禪定。六智慧。七慈。八悲。九方
便。十不退。今云第一波羅蜜者。指布施而言也。非
第一波羅蜜者。拂去假名不住於相也。下言非忍
辱波羅蜜。亦是此意。梵語歌利王。華言無道極惡
君也。歌者慧也。利者刀也。王者心也。是用慧刀。斷
除無明煩惱之心也。割截支解等句。俱係喻意。不
可認作實有其事。應生無所住心者。謂凡有住著
處。不得起心也。此即第十分之義。而推廣言之。
【講】上言受持之法。爾時須菩提。深解無相義趣。涕
淚悲泣。傷值遇之晚。白佛言。希有世尊。佛說如是
甚深經典。我從昔來修行。雖其慧眼。聞法甚多。未
曾有如是之妙者。世尊。若復有人。得聞是經。生篤
信心。湛然清淨。則色身中。有法身。即生如來實相。
此人成就功德。識為第一希有。世尊是實相者譬
若大虗。所謂有相。即是非相。是故如來所說實相。
總屬鏡華水月。豈真有實相之可名哉。世尊。我今
聞是經典。信而不惑。解而不疑。受而不辭。持而不
厭。不足為難。若當來世。五百歲後。其有眾生聞是
經者。亦能信解受持。此人即為第一希有。何也。此
人依是經修行。屏除妄念。不著諸相。無我相。無人
相。無眾生相。無壽者相。所以者何。我相。即是非相。
人相。眾生相。壽者相。即是非相。何以故。葢了悟四
相皆空。方能離一切諸相。成無上菩提。名為諸佛
不難矣。佛曰。須菩提。信如爾之言也。葢大乘之法。
非具大乘根器者。聞之未免驚焉而恐懼不寧。怖
焉而憂疑不定。畏焉而退縮不前。若不驚不怖不
畏。諦聽受持。永無退轉。此人甚為希有。何以故。如
來到彼岸之法。第一曰布施。次則曰忍辱。如來有
布施之名。而不著布施之相。是知如來所說。第一
波羅蜜。即非第一波羅蜜。不過假名為第一波羅
蜜而已。如來有忍辱之名。而不著忍辱之相。是知
如來所說。忍辱波羅蜜。即非忍辱波羅蜜。不過假
名為忍辱波羅蜜而已。由斯以觀。人苟不驚。不怖。
不畏。則布施忍辱。二相皆空。諸相從此俱空。謂為
希有。寧為過與。即如我昔日會為歌利王。割截身
體。若非得無相妙義。則被伊節節支解時。應生瞋
恨心。乃我則毫無瞋恨。以忍辱力。身復如故。非惟
無苦。且復樂也。然忍辱豈僅一世哉。又念過去五
百世後。作忍辱仙人。於爾所世。雖遇外侮。亦無我
<pb n="798"/>
相人相眾生相壽者相。此豈獨我然哉。須菩提。凡
屬吾教之諸菩薩。俱應離一切相。發無上正等正
覺心。不應住於色而生心。不應住於聲香味觸法
而生心。應生無所住之心。若心有住。則住非所當
住。即為非住。而非菩薩之心矣。所以古之如來。甞
有言曰。菩薩之心。莫不欲布施。但眾苦之本。眼根
不淨為先。不應住於色而為之布施也。須菩提。菩
薩布施。原為利益一切眾生。若心住於色。便是眼
有財物。則布施有時而窮。故應如是無住相布施。
方獲真利益。然心無住矣。若稍存施受之念。終為
著相。故如來常說一切諸相。畢竟虗妄。而非真實。
即是非相。又說一切眾生。能悟真空。離眾生相。即
非眾生。須菩提。如來此語。是真語。而非假也。是實
語。而非虗也。是如語。而當理也。是非誑語。而欺人
也。是非異語。而駭聽也。夫一切諸相。既非真性所
有。則一切諸法。又豈真性所有哉。須菩提。如來所
得法。為眾生而說。原非真實。然又不可不藉此以
悟真性。又非虗假。有而不有。無而不無。真空之妙
如此。須菩提。若菩薩之心。住於法而行布施。則教
化眾生。無由開悟。如人入暗室。昏昏冥冥一無所
見。若菩薩之心。不住於法而行布施。則教化眾生。
皆得開悟。如人有目。又得日光明照。種種諸色。無
不畢見。夫真空無相。莫如此經。須菩提。當來之世。
若有善男子。善女人。能於此經受持讀誦。非但為
口耳之功。抑亦究心學之妙。即為如來所眷顧。用
無上智慧。知見是人。而照鑒之。不但利於一身。且
將普於羣生。不但利於一時。且將及於千萬億劫。
而無量無邊功德皆得成就矣。
<other>○持經功德分第十五（受持此經功德無量）</other>
須菩提。若有善男子。善女人。初日分。以恒河沙等身
布施。中日分。復以恒河沙等身布施。後日分。亦以恒
河沙等身布施。如是無量。百千萬億劫。以身布施。若
復有人。聞此經典。信心不逆。其福勝彼。何況書寫受
持讀誦。為人解說。須菩提。以要言之。是經有不可思
議。不可稱量。無邊功德。如來為發大乘者說。為發最
上乘者說。若有人能受持讀誦。廣為人說。如來悉知
是人。悉見是人。皆得成就不可量不可稱。無有邊。不
可思議功德。如是人等。即為荷擔如來阿耨多羅三
藐三菩提。何以故。須菩提。若樂小法者。著我見人見
眾生見壽者見。即於此經不能聽受讀誦為人解說。
須菩提。在在處。處若有此經。一切世間天人阿修羅
所應供養。當知此處即為是塔。皆應恭敬。作禮圍遶。
以諸華香。而散其處。
【註】信心不逆者。生篤信心。不相違背也。乘。車也。阿
羅漢。獨了生死。不度眾生。謂之小乘緣覺之人。半
為人。半為己。謂之中乘。菩薩普度一切。謂之大乘。
發猶啟也。最上乘者。兼菩薩而載度之。佛乘也。荷
擔。仔肩之意。樂。好也。小法。外道也。諸華香。即法華
經所載未利青蓮白蓮等香是也。
【講】佛恐世人執忍辱之說。徒以身布施。墮入貪癡
障中。故呼須菩提曰。若有善男子善女人。初日分。
寅卯辰時。以恒河沙等身命布施。中日分。巳午未
時。復以恒河沙等身命布施。後日分。申酉戌時。亦
以恒河沙等身命布施。如是一日三分歷無量百
千萬億劫。以身行布施。世間所斷無之事。即有之。
亦不過得世間福耳。若復有人。聞是經典。信之於
心。順而不逆。其所得之福。尚勝於彼。何況更能書
寫受持讀誦。為人解說者乎。須菩提。要而言之。此
經不可以心思。不可以口議。不可以器物稱量。功
德廣大。無有邊際。然非遇發大乘心。發最上乘心
者。如來斷不與之說也。若果有人受持讀誦。逢凡
說凡。逢聖說聖。廣為闡發。便後學。各見性中無相
之理。則是人心即是佛。佛即是心。如來佛智佛慧。
<pb n="799"/>
悉知之。悉見之。皆得成就不可量不可稱。無有邊
不可思議功德。如來無上菩提。不難以一身荷擔
之矣。豈樂小法者。所可同日語哉。葢樂小法之人。
迷於外道。恒著我見人見眾生見壽者見。即於此
經。不能聽受讀誦為人解說。不知此經普度一切。
至微至妙。須菩提。在在虗處。有此經典。便如摩尼
寶珠。瑞光燦爛。一切世間。凡在天道人道阿修羅
道者莫不至心供養。當知此處與藏佛真身舍利
寶塔一般。皆應恭敬。作禮圍遶。以諸華香。而散其
處。所謂一人辨心。諸天辦供者。此類是也。
<other>○能淨業障分第十六（若能清淨業障盡消）</other>
復次須菩提。若善男子。善女人。受持讀誦此經。若為
人輕賤。是人先世罪業。應墮惡道。以今世人輕賤故。
先世罪業。即為消滅。當得阿耨多羅三藐三菩提。須
菩提。我念過去無量阿僧祗劫。於燃燈佛前。得值八
百四千萬億那由他諸佛。悉皆供養承事。無空過者。
若復有人。於後末世。能受持讀誦此經所得功德。於
我所供養諸佛功德。百分不及一。千萬億分。乃至算
數譬喻。所不能及。須菩提。若善男子。善女人。於後末
世。有受持讀誦此經。所得功德。我若具說者。或有人
聞心即狂亂。狐疑不信。須菩提。當知是經義。不可思
議。果報亦不可思議。
【註】輕賤。謂疾病貧窮諸衰相。為人所憎惡也。惡道。
地獄餓鬼畜生也。梵語阿僧祗。華言無央數。梵語
那由他。華言一萬萬。具說。詳言也。
【講】持誦此經。宜為天人恭敬供養。而往往不免人
之輕賤。鮮不以持誦為無益矣。故佛曰。須菩提。若
善男子。善女人。受持讀誦此經。反為人所輕賤。是
人生前罪業深重。當墮地獄餓鬼畜生三惡道中。
以今生持誦之功故。祇為人輕賤而已。前生罪業。
即為消滅。來世無上正等正覺佛果當得成就。須
菩提。即如我往日曾歷無量無央數劫。於燃燈佛
前。得遇八百四千萬億。那由他諸佛。悉皆供養承
事。無空過者。然祇求福而已。不能出離苦海。若復
有人。於後末世。能受持讀誦此經。自悟本性。永脫
輪迴。其所得功德。以我所供養諸佛功德較之。百
分不能及其一分。極而千萬億分。乃至算數之多。
譬如微塵恒沙皆不能及。葢供養為財施。受財施
之報者日漸少。而終至於有盡。持誦為法施。受法
施之報者。日益增。而終至於成佛。然則此經豈人
所易聞者乎。須菩提。若善男子。善女人。於後末世。
有受持讀誦此經者。其所得功德。我若詳言其妙。
下根之人聞之。甚者心即狂亂。次者狐疑不信。皆
以我言為夸而驚怪矣。須菩提。當知此經之義趣
與功德之果報。皆不可以心思而日議。我又何庸
具說為哉。
<other>○究竟無我分第十七（成佛究竟本無我相）</other>
爾時須菩提白佛言。世尊。善男子。善女人。發阿耨多
羅三藐三菩提心。云何應住。云何降伏其心。佛告須
菩提。善男子。善女人。發阿耨多羅三藐三菩提心者。
當生如是心。我應滅度。一切眾生。滅度一切眾生已。
而無有一眾生實滅度者。何以故。須菩提。若菩薩。有
我相人相眾生相壽者相。即非菩薩。所以者何。須菩
提。實無有法。發阿耨多羅三藐三菩提心者須菩提
於意云何。如來於燃燈佛所。有法得阿耨多羅三藐
三菩提不。不也世尊。如我解佛所說義。佛於燃燈佛
所。無有法得阿耨多羅三藐三菩提。佛言。如是如是。
須菩提。實無有法。如來得阿耨多羅三藐三菩提。須
菩提。若有法。如來得阿耨多羅三藐三菩提者。燃燈
佛。即不與我授記。汝於來世。當得作佛。號釋迦牟尼。
以實無有法。得阿耨多羅三藐三菩提。是故燃燈佛。
與我授記。作是言。汝於來世。當得作佛。號釋迦牟尼。
何以故。如來者。即諸法如義。若有人言。如來得阿耨
<pb n="800"/>
多羅三藐三菩提。須菩提。實無有法。佛得阿耨多羅
三藐三菩提。須菩提。如來所得阿耨多羅三藐三菩
提。於是中無實無虗。是故如來說。一切法。皆是佛法。
須菩提。所言一切法者。即非一切法。是故名一切法。
須菩提。譬如人身長大。須菩提言。世尊。如來說人身
長大。即為非大身。是名大身。須菩提。菩薩亦如是。若
作是言。我當滅度無量眾生。即不名菩薩。何以故。須
菩提。實無有法。名為菩薩。是故佛說一切法。無我無
人無眾生無壽者。須菩提。若菩薩作是言。我當莊嚴
佛土。是不名菩薩。何以故。如來說莊嚴佛土者。即非
莊嚴。是名莊嚴。須菩提。若菩薩通達無我法者。如來
說名真是菩薩。
【註】梵語釋迦。華言能仁。梵語牟尼。華言寂默也。由
爾時以下。至實無有法發阿耨多羅三藐三菩提
句。雖與第三分相似。但第三分。言滅度一切。在生
如是心。此言生如是心。亦非真實。語同而意有淺
深。由於燃燈佛所以下。至無實無虗句。雖與第七
分第十四分相似。但第七分。言無有定法。尚有法
在。此言實無有法。則併法俱空矣。第十四分。不著
四相。專指布施忍辱而言。此則兼一切而言也。較
前更覺精深濶大。由是故如來說一切法句。以下
至末。雖與第十分相似。但第十分。非莊嚴。非大身
等語。虗論其理。此言通達無我法。便可直登彼岸
兼論其效。更得引誘後學之意。
【講】此經既不可以心思而口議。則受持讀誦。不容
己矣。爾時須菩提。白佛言。世尊。善男子。善女人。發
無上正等正覺心者。此心當住於何處。方能降伏
其妄念乎。佛告須菩提。善男子。善女人。發無上正
等正覺心者。當生如是超證一切眾生心。舉一切
眾生。皆消滅其妄想。而度化之。滅度一切眾生。盡
已成佛。而無有一眾生實滅度者。良由眾生。自滅
自度我無功也。所以然者何也。葢存滅度之念。即
為著相。若菩薩之心。一著於相。即有我人眾生壽
者之見。而即非菩薩矣。夫無相可著。則無法可名。
不但塵緣外感盡屬空虗。即所謂發無上正等正
覺心者。亦吾性中自具。豈是循途守轍。依於法而
後然哉。吾試問爾。我昔日在燃燈佛所。多蒙授記。
得無上菩提。爾謂有一定之法否。須菩提曰。不也。
世尊。如我解佛所說義。空諸一切。則知於燃燈佛
所。無有法得無上菩提也。佛深以其言為然曰。如
是如是。須菩提。實無有法如來得無上菩提。若如
來得無上菩提。果有一定之法。燃燈佛。即不與我
授記。當即傳以成佛之法矣。何待沾沾然向我言
曰。汝於來世。當得作佛。號釋迦牟尼乎。惟實無有
法得無上菩提。故燃燈佛與我授記。作是言。謂汝
於來世當得作佛。號釋迦牟尼云云也。夫記乃如
來得果之妙諦。而如來者。即真性也。真性貫徹三
世。綿亘十方。即諸法皆得自如之義。豈有定法之
可名哉。若有人言。如來得無上菩提。必有定法。此
皆妄語而不足信也。庸詎知如來得無上菩提。皆
由積功累行之久。具心領神會之妙。萬緣淨而諸
相空。實無有法可得。然無法可得。而又不可謂非
得。得而無得之中。實而不實。虗而不虗。所以如來
常說一切諸法。皆是用之以修行而成佛之法也。
夫用以修行。即虗而不虗也。而成佛初不在是。即
實而不實也。此豈可泥乎。須菩提。如來所言一切
法。非真實一切法。不過假此修行。虗名為一切法
耳。此義可借喻而知之矣。須菩提。譬如人身長大。
果真實否。須菩提曰。世尊。如來說人身長大。然有
生滅有限量。非真實大身。不過虗名為大身而已。
佛曰須菩提。菩薩教化眾生。非為真實。亦如大身
之不真實。若菩薩作是言。謂無量眾生皆由我而
滅度之。知此見識是成佛有法矣。尚得名之為菩
<pb n="801"/>
薩乎。何以故。葢真性空空洞洞。非雅無法。併菩薩
之名。亦屬虗假。實無有法。名為菩薩。是故佛說一
切諸法。無我人眾生壽者。既無四者。又安得有所
謂菩薩乎。至於離相以度眾生。使一切世界。皆為
清淨。正是真莊嚴處。若菩薩不於此是求。反曰我
當以金珠等寶。莊嚴世間佛土。值凡夫之見耳。不
得名為菩薩。何以故。如來說莊嚴佛土者。不過外
飾之莊嚴。非真莊嚴。但強名為莊嚴而已。夫起度
化心。著莊嚴相。不得名為菩薩。畢竟發何等心。方
得名為菩薩乎。必也四通八達深明無我之法。遠
離一切諸相。人法兩忘。則度化之心與莊嚴之心。
俱不起矣。故如來說名真是菩薩。
<other>○一體同觀分第十八（萬法歸一更無異觀）</other>
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。須菩提。於意云何。如恒河
中所有沙。佛說是沙不。如是世尊。如來說是沙。須菩
提。於意云何。如一恒河中所有沙。有如是沙等恒河。
是諸恒河。所有沙數。佛世界如是。寧為多不。甚多。世
尊。佛告須菩提。爾所國土中。所有眾生。若干種心。如
來悉知。何以故。如來說諸心。皆為非心。是名為心。所
以者何。須菩提。過去心不可得。現在心不可得。未來
心不可得。
【註】見眾生形色。名曰肉眼。見大千世界。名曰天眼。
見自性般若。名曰慧眼。見一切法。無一切法。名曰
法眼。無自性可守。無諸佛可求。放大光明。破諸黑
暗。名曰佛眼。如是世尊。既然而復稱之也。若。如也。
干。數也。謂眾生之心。種種有差別也。非心。妄想之
心也。是名為心。不起妄想。即是本心也。過去現在
未來。謂之三世。不可得。猶言不可有也。
【講】上言通達無我法。而後可名為菩薩。然真空之
中。自有實見。故佛曰。須菩提。於意云何。如來有觀
見眾生之肉眼否。須菩提曰。如是。世尊。如來有肉
眼。佛曰。須菩提。於意云何。如來有普照世界之天
眼否。須菩提曰。如是。世尊。如來有天眼。佛曰。須菩
提。於意云何。如來有返觀內照之慧眼否。須菩提
曰。如是。世尊。如來有慧眼。佛曰。須菩提。於意云何。
如來有見諸法皆空之法眼否。須菩提曰。如是。世
尊。如來有法眼。佛曰。須菩提。於意云何。如來有真
性常昭。上自諸天。下至九幽。毫無障礙之佛眼否。
須菩提曰。如是。世尊。如來有佛眼。佛既具此五眼。
則所知極廣。豈有不能覺一切眾生之心乎。故佛
又曰須菩提。於意云何。如恒河中。所有之沙。佛說
是沙否。須菩提曰。如是。世尊。如來說是沙。佛曰。須
菩提。於意云何。如一恒河中。所有之沙。分之各為
一恒河。而諸恒河中。所有之沙。分之各為佛世界。
佛世界如是。寧為多否。須菩提曰。甚多。世尊。佛曰。
須菩提。彼佛世界雖多。所有一切眾生。若干種心。
總名妄心。如來悉能知之。誠以性體光明無不徧
照也。無不徧照者。常住之真心。歷萬劫而不變者
也。何以故。如來說一切諸心總屬虗假。皆為非心。
若識諸心非心。是名為心。又安有過去現在未來
之妄想哉。所以者何。須菩提。凡思念前事。為過去
心。思念今事。為現在心。思念後事。為未來心。此三
種心。本來無有。乃因事而生。今真心常住。則萬法
背空。三種心。於何而有哉。
<other>○法界通化分第十九（法身徧界通化無邊）</other>
須菩提。於意云何。若有人滿三千大千世界七寶。以
用布施。是人以是因緣得福多不。如是世尊。此人以
是因緣。得福甚多。須菩提。若福德有實。如來不說得
<pb n="802"/>
福德多。以福德無故。如來說得福德多。
【註】因緣。即因由也。福德有實者。只福德為有。而妄
生希冀也。福德無故者。以福德為無。而不著一切
相也。此與第八分相似。但第八分言七寶布施。不
如持經。是望人藉經行布施。此言七寶布施。福德
有限。是望人離相行佈施。較第八分。更覺空濶。
【講】心有所著。即為非心。可見福德不宜執著而生
希望矣。故佛曰。須菩提。於意云何。若有人滿三千
大千世界七寶。以用布施。是人以是布施因緣。得
福多否。須菩提曰。如是世尊。是人以是因緣得福
甚多。佛曰。修因得果。報應之常。七寶布施。得福甚
多。理固然也。但下乘之人。以福德為有。藉布施。以
乘遂其私。此為妄心福德。雖多終屬小果。未免有
盡。故如來不說得福德多。惟大慧之人。以福德為
無。藉布施。以修己之性。此為佛心所得福德。譬如
虗空無有邊界。故如來說得福德。多也豈彼著相
布施。所可同日而語哉。
<other>○離色離相分第二十（色相皆妄離妄見性）</other>
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。須菩提於意云何。如
來可以具足諸相見不。不也。世尊。如來不應以具足
諸相見。何以故。如來諸相具足。即非具足。是名諸相
具足。
【註】具足。毫無虧欠也。色身。三十二相也。具足諸相
變化神通。不止三十二相而已也。此與第五分。第
十三分相似。但第五分。言凡所有相。皆是虗妄。是
欲人於有相之如來。見無相之如來。此言具足色
身。又云具足諸相。是欲人於神妙不測之如來。見
真性一定之如來。第十三分。言與其見如來三十
二相之假。不如持經之真。是引人持經。此言不但
三十二相是假。即變化神通亦非真也。是極贊如
來。語同而意自別。
【講】前言諸佛所證。乃無為福德。又何身相之可見
乎。故佛曰。須菩提。於意云何。可以三十二相具足
之色身見佛否。須菩提曰。不也。世尊。一切色身。皆
為虗假。不應以此見佛也。何以故。如來說具足色
身。即非具足色身。惟真性無變無壞。方可名為具
足色身。佛曰。須菩提。於意云何。具足色身既不可
以見如來。可以變現神通具足之諸相見如來否。
須菩提曰。不也。世尊。色身諸屬虗假。諸相亦非真
實。亦不應以此見如來也。何以故。如來說諸相具
足。即非具足。惟真性靜涵萬有。方可名為諸相具
足。總之身相華也。真性實也。欲見如來。奈何不求
之於其實。而徒求之於事華哉。
<other>○非說所說分第二十一（法無可說所說非法）</other>
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。爾時
慧命須菩提白佛言。世尊。頗有眾生。於未來世聞說
是法。生信心不。佛言須菩提。彼非眾生。非不眾生。何
以故。須菩提。眾生眾生者。如來說非眾生是名眾生。
【註】莫作是念者。教須菩提不可存此念也。慧。以德
言。命。以壽言。即長老之稱。此分前半。與第七分。如
來無所說之義相似。後半。與第十四分。一切眾生。
即非眾生之義相似。但第七分。乃須菩提自作答
語。此則就須菩提所已明者。而復進之也。第十四
分。言之略。此則言之詳也。
【講】色身諸相。既不足以見如來。則為人說法。又豈
足以見如來乎。故佛曰。須菩提。汝見如來日與眾
生講解。遂謂如來有法可說耶。汝莫作是念也。何
以故。葢明真性者。則無法可說。若人言如來有所
說法。是謂如來不明真性。即為謗佛。良由不能解
<pb n="803"/>
我所說法空之義故也。須菩提。所謂說法者。不過
為眾生為除外妄。不得已而有說耳。若眾生既悟。
則此法應捨。實無可說。但虗名為說法而已。爾時
長老須菩提。心開意解。白佛言世尊。頗有眾生。於
未來世。聞說是法。生信心否。佛曰。須菩提。彼具真
一之性。與佛同源。非眾生也。然現具眾生之相。又
不可謂非眾生。何以故。眾生眾生者。如來說非真
實眾生。但虗名為眾生而已。若眾生能生信心。了
悟真性。亦即是佛。又安有眾生之名哉。
<other>○無法可得分第二十二（悟性空故無法可得）</other>
須菩提白佛言。世尊。佛得阿耨多羅三藐三菩提。為
無所得耶。佛言。如是。如是。須菩提。我於阿耨多羅三
藐三菩提。乃至無有少法可得。是名阿耨多羅三藐
三菩提。
【註】上言無法可說。即無法可得。此言真性清淨空
虗。不但無法可得。並無上菩提之名。亦屬虗假。較
第七分之義更深。
【講】須菩提聞佛無法可說之義。恍然有悟。白佛言。
世尊。有法可得。是名法縛。無法可得。方謂解脫。今
佛得無上菩提。於法殆無所得耶。佛深以其言為
然曰。如是如是。須菩提。我於無上菩提。毫不著稍。
乃至無有少法可得。亦併無名可名。但虗名為無
上菩提而已。葢萬法皆空。故得而無得也。
<other>○淨心行善分第二十三（以清淨心行諸善法）</other>
復次須菩提。是法平等。無有高下。是名阿耨多羅三
藐三菩提。以無我無人無眾生無壽者。修一切善法。
即得阿耨多羅三藐三菩提。須菩提。所言善法者。如
來說即非善法是名善法。
【註】是法。指真性而言。平等。佛與眾生無高下也。修
一切善法。謂常行方便。隨順眾生而為說法。令悟
真性也。
【講】如來無少法可得。則諸相皆空。尚安有人己之
見哉。故呼須菩提曰。人皆以佛為高。以眾生為下。
不知法皆平等。上自諸佛。下至螻蟻。皆含真性。無
所分別。葢色身有高下。而真性無高下。是以名為
無上菩提也。然所以名為無上菩提者。以真性中。
本無我人眾生壽者故也。若能悟此四相皆空。而
修一切善法。則得無上菩提不難矣。然一切善法。
佛不過借此以開悟眾生耳。究竟本來無是也。須
菩提所言善法者。如來說即非善法。是虗名為善
法而已。善法者。真性也。真性豈可謂之法哉。真性
我所本有又豈可謂之得哉。
<other>○福智無比分第二十四（福智甚大無物可比）</other>
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等受持讀誦。為他人說。於前福德百分
不及一。百千萬億分。乃至算數譬喻。所不能及。
【註】此分之義。第八分言之。第十一分。第十九分言
之。至此又言之。但第八分。言聚寶布施。不如持說。
重在持說。此言持說福德。勝於布施。重在福德。第
十一分。以恒河沙譬。極言福德之多。此以須彌山
王譬。極言福德之大。第十九分。歸重福德。無故。言
福德亦屬虗假。興此毫不相複。總之後十數分。與
前十數分。語同而意別者甚多。世人不察。謂如來
為續到者重言之。不知如來敷宣妙義。著而為經。
諸大弟子。皆可按簡尋求。何必為續到者。覆說一
遍乎。且此經為阿難尊者所記。若有複語。自應刪
去。豈有重為敘入之理。
【講】前言修一切善法。即得無上菩提。則持說福德。
寧有限乎。故呼須菩提曰。大世界中。所有須彌山
王。若有人聚三千大千世界之七寶。如須彌山王
之高。持以佈施其福德似不可量矣。然非性中之
福德也。若人以此般若波羅蜜經。乃至四句偈等。
<pb n="804"/>
受持讀誦。為他人說。是修自性福德。聚自身七寶。
不但自利。亦且利他。如此無量福德。以前七寶布
施之福德較之。百分不能及其一分。極而至於百
千萬億分乃至算數之多。譬如微塵恒沙。皆不能
及也。葢世間福。有時而盡。出世間福。無時而窮。豈
可相提而並論哉。
<other>○化無所化分第二十五（聖凡同性化無所化）</other>
須菩提於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說有我者。即非有我。而凡夫之人。以為有我。
須菩提。凡夫者。如來說即非凡夫。是名凡夫。
【註】此與第三分。第十七分相似。但第三分。言滅度
眾生。如來不居其功。第十七分。言滅度眾生。如來
實無有法。此言眾生。本非凡夫。所以能自滅度。語
句雖同。各有精義。
【講】持說有無量福德。則此經洵能滅度一切矣。然
與如來無與也。故呼須菩提曰。於意云何。汝等勿
謂如來作是念。我當以此經度眾生。汝莫作是念
也。何以故。葢眾生自滅自度。如來不過為之指示
出頭路耳。實無有眾生為如來度者。若有眾生為
如來度者。如來即有我人眾生壽者四相矣。如來
既無四相。因何有時而稱我。須菩提。當知如來說
有我者。乃對凡夫而言。所謂有我者。即非有我。而
凡夫之人。以為如來有我耳。然佛此性。凡夫亦此
性。佛與凡夫。寧有異乎。須菩提。凡夫者。如來說即
非凡夫。是名凡夫。葢凡夫能悟自性。便是如來。不
過虗名為凡夫而已。豈有真實之凡夫哉。
<other>○法身非相分第二十六（清淨法身非屬相貌）</other>
須菩提。於意云何。可以三十二相觀如來不。須菩提
言。如是如是。以三十二相觀如來。佛言。須菩提。若以
三十二相觀如來者。轉輪聖王。即是如來。須菩提。白
佛言世尊。如我解佛所說義。不應以三十二相觀如
來。爾時世尊而說偈言。
若以色見我。以音聲求我。是人行邪道。不能見如來。
【註】轉輪聖王。即四大天王。管四部州。如車輪之轉。
邪道。外道也。此與第五分。第十三分相似。但前二
分。乃須菩提已悟三十二相。不可以見如來之旨。
自作註語。此則佛恐須菩提。執相之見未除。故就
其已悟者。而復申明之也。
【講】真性中。既無佛與凡夫之別。則相之不可執也
明矣。故佛呼須菩提曰。於意云何。可以三十二相
觀如來否。須菩提疑佛與凡夫。既無異性。則凡夫
有身。佛亦有身。故答曰。如是如是。可以三十二相
觀如來。佛曰。三十二相。外貌也。非真性也。若以此
觀如來。則色身莊嚴者莫如轉輪聖王。彼亦可謂
之如來矣。如來恐不在此區區外貌間也。須菩提。
疑心頓釋。白佛言。世尊。如我解佛所說義。則知色
身有盡。法身無窮。不應以三十二相觀如來。有斷
然矣。佛於是迎其機而作偈曰。如來者。真性也。真
性即我也。視之不見。以形色相見不可也。聽之不
聞。以音聲相求不可也。若見我求我於形色音聲
之間。是人徒觀外貌。而不識真性。則所行者邪道。
豈能見常住之如來。聞無上之妙義哉。
<other>○無斷無滅分第二十七（依法修持不應斷滅）</other>
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
【註】諸法斷滅者。謂一切法。皆不用也。於法不說斷
滅相者。謂未悟時。必須依佛法修行也。此分凡二
<pb n="805"/>
段。前段是寶。後段是主。前段首句。不以具足相故。
不字係衍文。古本皆無此字。
【講】如來常言無法可說。又恐人執著無字。流入空
寂。故呼須菩提曰。汝若作是念。謂如來以具足相
故。得無上菩提。是以有相視如來。汝莫作是念也。
葢如來之無上菩提。不以具足相而得者也。然萬
法雖空。而修行有徑。法又豈可斷滅乎。須菩提。汝
若作是念。謂發無上菩提心者。說一切法皆當斷
滅。是以空寂視如來。汝莫作是念也。何以故。葢發
無上菩提心者。於一切法相。不說斷滅故也。譬如
渡水。既渡之後。不須舟楫未渡之先。豈可無舟楫
乎。
<other>○不受不貪分第二十八（一塵不染何貪何受）</other>
須菩提。若菩薩以滿恒河沙等世界七寶。持用佈施。
若復有人。知一切法無我。得成於忍。此菩薩。勝前菩
薩所得功德。何以故。須菩提。以諸菩薩不受福德故。
須菩提白佛言。世尊。云何菩薩。不受福德。須菩提。菩
薩所作福德。不應貪著。是故說不受福德。
【註】聚寶佈施。福德有限。前屢言之。俱是虗論其理。
此則示以下手工夫。使學者有所遵循。不致浮空
掠影。
【講】法固不可斷滅。若欲受福德。又未免食著。故呼
須菩提曰。若菩薩以滿恒河沙等世界之七寶持
以佈施。福德終屬有盡。若復有人。知一切法本來
無有我相。忍之於六塵未接之先。忍之於六塵方
接之際。忍之於六塵既寂之後。忍之又忍。至於成
佛而後已。此菩薩所得功德。勝前七寶布施之菩
薩所得功德。何以故。須菩提以諸菩薩之心。活潑
潑地。洞若太虗。不受世間一切福德故也。爾時須
菩提。得聞妙義。白佛言。世尊。菩薩濟渡眾生。原為
希求福德。今反云不受何也。佛曰。須菩提。菩薩本
不為作福德而度眾生。此心不應少有貪著。是故
說不受福德。究之不受福德。而福德隨之。有不期
然而然者已。
<other>○威儀寂淨分第二十九（真性寂淨不假威儀）</other>
須菩提。若有人言。如來若來。若去。若坐。若臥。是人不
解我所說義。何以故。如來者。無所從來。亦無所去。故
名如來。
【註】若來。若去。猶云若住若行。無所來。無所去。二句。
形容贊歎之詞。三如來。俱指真性而言。
【講】菩薩之心。既不求福德。則諸相皆空。尚何威儀
之外著乎。故佛曰。須菩提。來去坐臥。謂之四威儀。
若有人言。如來若來若去若坐若臥。是以有相視
如來。而於我所說無相之義殊未解也。何以故。所
謂如來者。即真性也。真性放之彌於六合。無所從
來斂之藏於一心。亦無所從去。去來皆得自如。方
可名為如來。既無來去。自無坐臥。葢空空洞洞而
威儀寂淨也。
<other>○一合理相分第三十（一合之理實無有相）</other>
須菩提。若善男子善女人。以三千大千世界碎為微
塵。於意云何。是微塵眾。寧為多不。須菩提言。甚多。世
尊。何以故。若是微塵眾實有者。佛即不說是微塵眾。
所以者何。佛說微塵眾即非微塵眾。是名微塵眾。世
尊。如來所說三千大千世界即非世界。是名世界。何
以故。若世界實有者。即是一合相。如來說一合相。即
非一合相是名一合相。須菩提。一合相者。即是不可
說。但凡夫之人。貪著其事。
【註】微塵。妄念也。眾。猶多也。一合相。真性也。貪著。依
戀也。事。即色身中六根也。
【講】凡夫妄念紛紜。不可勝計。故佛借喻曰。須菩提。
若善男子善女人。以三千大千世界。碎為微塵。爾
之意以為是微塵眾寧為多否。須菩提曰甚多。世
尊。何以故。若是微塵眾。是實有者。佛即不說是微
<pb n="806"/>
塵眾。所以不說者何故。葢佛說微塵眾。即非微塵
眾。是虗名為微塵眾而已。知微塵眾。非真實則知
世界矣。世尊。如來所說三千大千世界亦非實有。
不過末劫之人。強名為世界耳。何以故。若世界是
實有者。即與一合。相無異矣。一合相者真性也。真
性彌淪六合。有而非有。無而非無。故一而不可二。
合而不可分也。若世界則是假合。劫盡則壞。故不
可與真性相比也。然所謂一合相。豈果有相乎。如
來說一合相。即非一合相。亦虗名而已。豈真有一
合相哉。佛曰。須菩提。一合相者包涵萬有。是誠不
可以言說也。所以不可說者。因凡庸之夫。貪著性
中所現之事。如目遇色。則為色引。耳聞聲。則為聲
誘。六根不淨了悟無期。即與之說彼亦不解。故不
如不說之為愈也。
<other>○知見不生分第三十一（如是知見法相不生）</other>
須菩提。若人言。佛說我見人見眾生見壽者見。須菩
提於意云何。是人解我所說義不。不也世尊。是人不
解如來所說義。何以故。世尊說我見人見眾生見壽
者見。即非我見人見眾生見壽者見。是名我見人見
眾生見壽者見。須菩提。發阿耨多羅三藐三菩提心
者。於一切法。應如是知。如是見。如是信解。不生法相。
須菩提。所言法相者。如來說即非法相。是名法相。
【註】如來言不著四相之見屢矣。始則令諸學人。除
去粗重四相。如大乘正宗分中所說是也。次則令
諸學人。見性之後。復除細微四相。如究竟無我分
中所說是也。此言理中清淨四相。由淺而深。循循
善誘。所以開悟學人者至矣。
【講】凡夫貪著其事。以有我人眾生壽者之見也。故
呼須菩提曰。諸相皆空者。佛也。苦有人言。佛尚說
我見人見眾生見壽者見。此等妄議之人。汝之意。
以為是人解我所說無相之義否。須菩提曰。不也。
世尊。妄議之人墮於癡迷。不解如來所說義。何以
故。葢此四相之見。真性中本來無有。世尊說我見
人見眾生見壽者見。即非我見人見眾生見壽者
見。是虗名為我見人見眾生見壽者見。而已。須菩
提悟佛不著四相之見。則知見廣而信解深矣。故
佛又曰。須菩提。四見既屬空虗。則發無上菩提心
者。凡於一切法。皆應如是知。如是見。應如是信解。
而後人已胥忘。畛域俱化。不生一切法相。須菩提。
所謂法相者。如來說非真實。是虗名而已。葢初入
道時。不假法相。無門可九。既見性後。當離法相。不
宜執著。所謂波河當用筏。到岸不須船者也。
<other>○應化非真分第三十二（應現設化亦非真實）</other>
須菩提。若有人。以滿無量阿僧祇世界七寶。持用布
施。若有善男子。善女人。發菩提心者。持於此經。乃至
四句偈等。受持讀誦。為人演說。其福勝彼。云何為人
演說。不取於相。如如不動。何以故。
一切有為法。如夢幻泡影。如露亦如電。應作如是觀。
佛說是經已。長老須菩提。及諸比邱。比邱尼。優婆塞。
優婆夷。一切世間天人阿修羅。聞佛所說。皆大歡喜。
信受奉行。
【註】如如者。自如之極也。有為法。布施等類是也。夢
幻泡影露電。皆不長久者也。全經大旨。無非欲人
由法相而悟真空。持說之功。勝於聚寶佈施。故於
篇末。重言以結之。男僧。謂之比邱。女僧。謂之比邱
尼。居士。謂之優婆塞。道姑。謂之優婆夷。
【講】上言發無上菩提心者。在不生一切法相。然則
無上菩提。於何而得哉。則莫若持說此經。故終呼
須菩提而告之曰。若有人以滿無量無央數世界
之七寶。持以佈施。其所得之福。可謂多矣。然所得。
乃世間之福。有時而盡。況因受福而又作惡乎。若
有善男子。善女人。發菩提心。於此經中。乃至四句
偈等。受持讀誦。為人演說。此出世間福。歷劫無窮。
<pb n="807"/>
殊勝於彼也。云何謂人演說。如欲為天人演說。則
現而為天人。欲為異類演說。則現而為異類。隨感
而應。不拘定相。自如之極。而實寂然不動。此所謂
無為法也。何以故。凡一切法。皆屬有為。縱得世間
福。不過如夢耳。幻耳。泡耳。影耳。露耳。電耳。應作如
是等觀。而不得長久也。惟知萬法皆空。悟真性為
實。則智慧生而到彼岸不難矣。前所謂應如是住
者。正住此如如不動之真心也。如是降伏者。正降
伏此有為之妄心也。全經大義。不於此而益明哉。
佛說是經已畢。長老須菩提。及一切大眾。聞此妙
義。盡生歡喜。敬信承受。而奉行不怠焉。葢聖凡悉
濟。而人天胥度云。
<other>閻羅天子敕取藏中補闕真言</other>
唵　呼嚧呼嚧　社曳穆契　莎（音梭）訶
<other>補闕真言</other>
南無喝囉怛那　哆囉夜耶　佉囉佉囉　俱住俱
住　摩囉摩囉　虎囉吽　賀賀蘇怛拏吽　潑抹
拏娑婆訶
<other>讚</other>
金剛般若　功德難宣　四句妙義廣無邊　須菩
提　信力堅　無說無傳　應作如是觀。
南無祇園會上佛菩薩（三稱）。

金剛般若波羅蜜經（畢）

<article id="n504">金剛經彙纂</article>

<talk>No. 504-A
 金剛經彚纂原序</talk>

金剛一經。括盡諸經奧義。一切諸佛及諸佛阿耨多
羅三藐三菩提法皆從此經出。經已明言之矣。其大
旨總在破除我執。以無住為本體。以降伏為入門。如
法受持。能使人在欲忘欲。居塵出塵。不使我為境用。
而使境為我用。誠煩暑中一服清涼散也。竝非一味
談空。具有實用。乃有善信之人。但知讀誦此經。懵然
不解其義。亦有學者究心經註。或屬言煩。或苦義略。
是非可否。靡所適從。即或粗知經義。不究精微。止求
持誦以釋愆。無有信心而修證。則於如來至妙之心
法。遂無由夢見。而佛教亦緣此似明實晦。不深可歎
哉。（念劬）根鈍習深。苦纏蔽集。晚節末路。履蹈惟艱。嘗
發憤於是經。不知而求其知。不解而求其解。以自袪
其煩惑。爰取諸家註說。為之剪訛削膚。提綱挈維。節
要以存義。參互以明體。反覆以示蘊。專錄以啟奧。兩
存以質疑。以為是說也。殆庶幾近之。凡三閱寒暑而
成。名曰彚纂。雖用力之勤。艱苦不辭。而謂於是經之
大旨。已無不詳無不合。所不敢知也。賴藉眾力。鐫梓
以公善信。上根之人。頓以明心。次根之人。漸以窮理。
世之軋軋焉惟利欲是溺。迷失本來。墮煩惱障而不
知悟者。盍向清冷中覔一波羅蜜乎。
乾隆五十八年歲次癸丑三月望日潔齋孫念劬謹
識

<talk>No. 504-B
 重刻金剛經彚纂序</talk>

三藏教文。無非證明心體。為成佛階梯。惟金剛直指
無住本心。以顯般若之真智妙用。不捨一法。不存一
法。是中出生諸佛。慧命不斷。在最上利根。隨機渙釋。
直下承當。固得金剛正眼。即在下根。苟知信受奉行。
亦能破欲離塵。遣諸煩惱。度苦濟厄。靈應超然。然此
經解說紛如。未易窺其崕略。諸解或博而寡要。或簡
而多遺。或字析而章未聯。或章聯而義猶隱。若欲專
<pb n="808"/>
從一家。則談理深奧者。有妨於初學。立辭顯易者。恐
棄於高明。或詳事相而簡精微。或指本源而脫章句。
各有所長。難於竝美。（念劬）不揣冒昧。於昔年會集諸
家。纂成一帙。然局於見聞。搜輯未廣。意義之膚淺。闡
發之未透。殊有所不自知。因遠方同志。索者甚眾。甲
寅春仲。倉猝付梓。讐校未細。字訛句脫。不可勝指。故
印二百部即行停止。觀察章公。樂善心切。竟將此訛
本刊刻。印送已多。（念劬）自誤誤人。孽非淺鮮。仗佛之
靈。數年內連得佳本。披覽之下。悔悟交迫。因廣為搜
輯。易稿再鐫。凡原刻之引義膚淺。闡發未透處。一一
有以補其不逮。剪訛削膚。庶幾精實詳盡。顯豁貫穿。
挈領提綱。本末洞徹。至此而稿已七易矣。欲救前刻
之失。鐫刻反不容緩。於丁巳仲春告竣。以公同志。較
原刻已十增其四。蓋此經義蘊甚深。非詳不達。學者
當具細靜心。反覆推勘。求明自性。則演說靈文。愚迷
立破。聖階可接。若存虗妄心。入文字障。或存粗率心。
入邀福障。是反將金剛種智鏟斷矣。雖誦讀萬卷。豈
能窺見佛法耶。經即佛也。佛即心也。無住心者。常住
真心也。常住真心者。不生滅心也。不生滅心者。金剛
心也。得金剛心之謂應住心。得應住心之謂降伏其
心云何應住。得無所得也。住無所住也。無住何嘗有。
生其心何嘗無。讀者以心學佛。毋以口學佛。於泡影
見無住。不於無住見斷。於金剛見常住。不於常住見
常。斷常雙遣。人法兩空。豈不到彼岸。與諸佛同登安
樂哉。
嘉慶元年歲次丙辰臘月望日述甫孫念劬謹識

<other>金剛經註說彚纂
凡例</other>
此經註解。自晉梁迄今。不下數百種。或由大德。或
自通儒。義無不備。非後學所可更加。然解者日眾。
觀者日紛。論說註證。累牘難盡。抉疑闡奧。發明固
多。而臆註岐言。正復不少。是編彚集各本。由博取
約。因異求同。棄其粗淺。選其精要。未諦當者。概不
採入。疑難處。必精求其是。
經解雖繁。而足以傳留者。亦只有十餘種。其最善
者。唐之圭峰有疏。宋之長水有記。明之憨山有決
疑。曾鳳儀有宗通。大圓居士張有譽有義趣廣演。
如如居士張國維有註說。數書實堪羽翼大乘。近
代剩閒居士龔穊綵有正解。誠齋居士盛符升有
五釋。又彚集各家而採其精要。可稱善本。以上各
種。是編採錄最多。
近今刊送諸本。字比句櫛。依文解義者。十有見其
八九。提綱挈領。貫通脈絡。闡發全經宗旨者。百止
見其二三。是編廣搜善本。棄粗擇精。解必求其切
實。旨必求其貫穿。於全經之綱領脈絡。承接關照
處。融會闡發。於各章各句。解說引證。仍不敢略。
是編凡遇論說引證。及暢發旨趣處。註解同異處。
俱各冠以姓氏。或即冠以原書之名。其解釋字句
及文義。俱雜摭各書。不列書名姓氏。
三十二分。各有原題。如經眼目。每分先明題義於
前。并即冠以經旨。使大意炳如。讀者易曉。
每分中文長義奧者。列註必多。今逐節分註。以便
觀覽。每分後加以總註。務使旨趣詳暢。脈絡貫通。
并將要領標於上方。以清眉目。
集說次第。俱由淺至深。隨順文義。不以人代為敘。
或註中又有義須解釋者。竝補列於上方。
各本中有論說冗長者。限於短幅。不能全載。俱從
節錄。觀者幸弗以割截為嫌。
諸本引證。多用偈語及詩句。是編概不採入（彌勒作偈
釋經。無著天親俱作論以釋偈。天親更為明切。倘若列偈。又須釋偈。太覺煩冗。偈本可以另觀。若引詩則
甚無足取）。
此經各本只用句點。但孰是如來語。孰是須菩提
<pb n="809"/>
語。在明眼自易分辨。而初學不曉。此刻凡如來語
句。俱用圓圈。須菩提語句。俱用尖圈。阿難結集語
用點。起止加以方匡。則問答分明。瞭如指掌。
此經各本。只用點以釋句。此刻凡係功夫密旨。及
緊要眼目處。皆用連圈。或用尖圈。或加連點。
此經前後凡六譯。一後秦羅什。二後魏流支。三陳
真諦。四隋笈多。五唐玄奘。六周義淨。六法師皆稱
三藏。今所流傳。乃秦譯本（魏本與秦本稍異）。
此經三十二分。定自昭明太子。王真如謂其品節
詳明。有功佛教。而人反有議其割裂者。然如無著
論本。已分十八住。天親論本。已分二十七疑。總是
婆心。欲與人一箇入路耳。今將十八住二十七疑。
釋於上方。而昭明太子每分所標名目。仍列經前。
使讀者易於記憶。且與經義無違。後學不得妄生
訾議（顓愚師曰。若十八住為準。則天親不宜分二十七疑。若二十七疑為準。則無著何又判為
十八住。二大士既難為準。餘者可知。是則但隨各人所見。成就各人一段金剛智。皆與實相不相違背。非
以一美能絕其後。亦非一得盡廢其前。以理無盡。智亦無盡也）。
經義以能斷立名。故彌勒第五偈中。即有斷疑之
說。天親因之。分作二十七疑。總是佛之知見。無所
不徹。所以躡前語跡。斷後疑情。有是說。即當有是
發明。亦非必逆揣尊者意中。預有此疑也。
經中問答。約二十九處。其間妙義。出於佛言者二
十四。出於當機者十六。是集務求其所以呼示。所
以酬答。所以發明之故。順節而遞釋之。至經中文
句每多重複。又求其所以重複之故。如言不可相
見者四。度無可度者四。說無可說者四。菩提無所
得者四。無四相者九。寶施命施者九。要歸雖一。取
義各殊。亦逐處疏別。
經中句字。增減同異。從無畫一。如是名般若波羅
蜜。是名忍辱波羅蜜。是名凡夫等句。有遺失者。（古本
亦無）按以經義。不可少也。若非無想上減去若字。如
照九類理應除之。有則似分二天矣。至若取非法
上。（六分）何以故三字。定為衍文。（八分）若復有人句上。有佛
須菩提五字。即非佛法句下。有是名佛法四字。俱
照盛龔二氏定本改正。非敢擅專。而文義亦定當
如此（此外尚有增減之字。無大關係。亦不備載）。
則與即二字。各本每多不同。嘗考其由。起於高麗
王名稷。彼人欲避其音。故於經中去即改則。因此
以偽亂真。海虞嚴氏折衷諸辨。謂合兩之義為即。
相仍之義為則。即或可用之相仍。則不可用之合
兩。此說最為諦當。
是經分卷。或一或三或二。每多不同。按全經大意。
自尊者再行啟請。與前文淺深各見。昔人云。前言
粗執。後言細執。前為初發心者言。詳於發心之論。
後為已發心者言。直云心無可發。憨山辨上下卷
甚明。當仍之。
是書原刻多訛。板已[(燬-臼+白)-土+工]去。遠方善士。刷印流通。須用
此定本。弗踵前訛。（念劬）庶可救疏誤之愆。不至抱
隱憾於無窮矣。
誦持此經。全在口讀其文。心思其義。使微言了徹。全
旨貫通。信解受持。方為有益。若是急急趕讀。含糊
圖快。口到心不到。縱然讀過萬遍。亦與不讀者等。
潔齋居士謹識

<other>引用書目</other>
隋天台智者大師疏（法名智顗）
唐曹溪法師直解（六祖法名慧能）
圭峰禪師疏論纂要（法名宗密）
宋長水大師刊定記（法名子[王*(虍-七+(一/八/八/目))]纂集諸家）
中峰禪師略義
龍舒居士王日休註
致政陳雄註
明憨山大師決疑（法名德清）
<pb n="810"/>
宗泐禪師經解（法名如⿰王巳又名曉月）
曾鳳儀宗通
李騰芳集解
張有譽義趣廣演（號大圓居士）
張國維疏解（號如如居士抄本）
似空法師金剛鎞（法名廣伸）
王化隆直指
蓮池大師註說
洪蓮和尚集註（採集五十三家）
（本朝）剩閒居士龔穊綵集解
誠齋居士盛符升五釋
黃成采經貫
王履昌句解
無名氏芥疏（抄本）
顧旦初圓旨
范季珍如解（經旨提要俱摘大圓居上）
石成金註論講證（採讀法四條）
（附記）陸騰金剛經演說（字漁雲。國初松江人。此書甚佳購之未得）
（以上各書引用最多者。長水之記。憨山之決疑。張有譽張國維兩家疏解。龔穊綵盛符升兩家
集說。此數種書經疏中。最為精美。令人有觀止之歎）。
（張有譽張國維兩家疏解。精實透闢。得未曾有。而龔氏集解。尤明備詳。悉得所折衷。惜此三書
得之最後。致有禍棗災棃。自誤誤人之恨）。

<other>No. 504-C
 總說（採摘各書）</other>

此經要義有五。一以法喻為名。二辨實相為體。三明
無住為宗。四論斷疑為用。五判大乘為教相。若昧法
師曰。法身真智曰般若。法身理果曰彼岸。必以真智
為先導。然後能斷煩惱。出生死。圓證理果。故曰智慧
到彼岸。實相常住為體。體即法身。觀照契理為宗。宗
即般若。文字斷疑為用。用即解脫。般若二字。包括宗
體用。而獨標般若為名者。以法身非智慧不顯。解脫
非智慧不成也。
智者大師曰。般若有三種。實相。觀照。文字。實相即第
一義諦。觀照即智慧。文字能作詮。亦為般若。
無著云。金剛難壞。堅也。金剛能斷。利也。堅喻般若本
覺。利喻般若始覺記云本即實相。始即觀照也實相
是體心本無相以本來真理為實相。即如來藏自性
清淨心。觀照是用。心本有覺。以真智所現為觀照。即
相應本覺之妙慧。故體用雖分。理智則一。疏云。即智
之理為實相。即理之智為觀照也。般若正翻曰慧。今
云智慧。慧即智體。智即慧用。
記云。金剛般若有二種。實相者。理也。觀照者。事也。離
理無智。離智無理。故能斷一切。即堅即利也。
此經為眾生性中所有。人自不見。但知誦讀文字。祗
於身外覔佛。句下求經。若悟得本心。始知此經不在
文字。始知諸佛皆從此經出。學者持內心經。以立見
性之法。即此經不假立法矣。
此經通部總是發明大乘義理。善現恥小慕大。故特
為啟請。有應住降伏之問。此問直開千萬世教門心
法。經云。是經為發大乘者說。為發最上乘者說。明以
大乘為教相也。
此經以發阿耨多羅三藐三菩提心十字為綱。一點
菩提心。却是金剛正眼。萬法總持。要看得十分鄭重。
方知切實下手工夫處。菩提心一發。智光便現。名為
般若。一切萬行。從此而生。所以學佛人。初從淨信。直
至成佛。總離不得發菩提心。（倘不發此心。則不應住而住。當降伏而不降伏。
即護念付囑不信從矣。是以經中於發阿耨多羅句。凡二十九見）。
金剛經佛說無相。但去妄念。不去天理。若併天理去
了。豈非行屍走肉。虗生世間。故於第十四分中說出
生實相三字。慧根人虗於此著眼。（要知說無相處。俱是說實相處。乃是
佛家命脈）紫栢老人云。後人目釋氏為空門。殊非釋氏本
<pb n="811"/>
旨。吾儒不去細究。但言佛氏虗無寂滅。豈不罪過。
圓旨云。般若固在離相。然必以離相般若。貫徹於施
忍等五度中間。實實去行。方能打成一片。故經文說
般若。必從布施忍辱等處見之。修學人心有解悟。
而未從事上證過。所見終不實落。空生既悟實相。佛
復為說忍辱一大段經文。正欲其從極難忍境界。一
一歷過。毫不動念。方是真正實相般若也。離相般
若。原從森羅萬象中見。竝非斷滅相也。佛一路說離
相般若。入後陡提可以三十二相觀如來試空生。空
生直答云可以觀。正見其所見諦當處。後人不知佛
意。見轉輪王一難。便謂空生不該如此說。埋沒空生
多矣。
布施為六度之首。是修行中一大事。首言滅度無量
無數無邊眾生。實無眾生得度。是如來之般若法施
也。此經句句是般若法施。菩薩心施。與財寶施身命
施不同。一無住著。不落根塵。故第四分中。即云菩薩
於法應無所住行於布施。○末世以布施為修行。以
施捨為布施。又藉布施以求福利。是執四相以求佛
也。根塵不淨。性海弗澄。修行者豈其如是。
經中屢言清淨。葢一切諸相。有清有濁。有垢有淨。實
相般若。一切捨離。故清淨二字。惟實相般若足以當
之。長老說信心清淨。則生實相。苟未清淨。不名信心。
舍利弗告佛言。菩薩有四清淨行法。情清淨。法清
淨。願清淨。佛土莊嚴功德清淨。此經徹底掀翻。一
味鞭撻妄情。直下如迅雷杲日。古劒太阿。無物不摧。
無微不照。（所謂般若如大火聚。觸著便燒）直使法法皆無所得頭頭
始是家珍。而本來清淨之體見矣。
金剛經無前半部。演說不開。無後半部。搜括不盡。自
十七分中。復說云何應住一段。收拾全旨。已後先詳
者略之。先略者詳之。節節相承。各有妙義。
上半部說無相三昧。是菩薩法。下半部說第一義諦。
是佛法。菩薩即佛因。佛即菩薩果。所謂因該果海。果
徹因源。
第六分中一信字。與第二十八分中一忍字。相為表
裏。信是入道之門。忍是守道之根。
大圓云。十三分以前。止說根本智。結經名般若。十四
分後。從六波羅蜜說起。直至得菩提。俱明一切法皆
佛法。連差別智亦說完了。恐人疑般若外別有善法
可修。故二十四分又提出般若經名。以見差別智。即
在根本智內。總名般若。因以修善法福德。較量結之。
（十六分前。說解行發心。是從根本說到差別。十七分後。說證發心。皆從差別攝歸根本）。
自十七分至二十五分。是證發心。意在泯一切法。以
通達無我之真如法。以一切法無我為義。以菩提無
得而得為趣。二十六分至三十一分。是破一切見。以
顯如來知見無見之正見。總為發菩提心人說。以知
見無見為義。以不生法相為趣（二十五分前。是教人通達無我法。二十六
分後是。教人破除有我見）。
欲通達無我法。先須破除有我見。通達無我法。要合
得渾成。合得渾成。方能破一切相。所以將即非是名
三句一時說。揀破有我見。要分得清楚。分得清楚。方
能破一切見。所以將即非是名三句劈開說。我見不
出有無一異。二十九分。說出無所從來。亦無所去。故
名如來。方是三句一時說。而有無四句之我見破盡
矣。三十分斷法身化身一異疑。說個塵非塵。界非界。
一合非一合。而一異四句之我見又破盡矣。如如不
動。不取於相二句。是以離相會如。為說法之式。而本
之觀法妙智。非根本差別二智俱圓。不能成此一觀。
故一部般若。以此結之。
聖賢差別。不在實相理體上。却在觀照智用上。說出
般若即非般若。連覺照亦無住著處。然後遍塵遍界。
即相非相的大身。一時現出。空生方纔解得實相即
是非相。眾生相即是非相。離一切諸相。即名諸佛。佛
眼法眼。一時開矣。不住相的般若。方得徹底。根本智
<pb n="812"/>
已得。纔可去行六波羅蜜。忍辱下便教他將這離一
切相約智慧。貫入萬事頭邊。實實行將出來。俾眾生
咸受利益。自此至不可思議。總在功德上說。所謂迴
理向事也。及再問離相如何發心。却又從度生說出
實無有法發菩提得菩提。十七分自如來所得阿耨
多羅以前。是迴事向理。無實無虗。至真是菩薩。是事
理無礙。五眼福德相好言說四章。是離即離非。是即
非即。教中則雙照雙遮。宗門則所謂同生同死也。到
此方了得三四分之度生行施。不住相之案。一經大
旨方完。後面有無一異將四句劈開。正所以顯即非
是名三句一時說妙旨。以見分之即成我人眾生壽
者四相。有個一合在。四見亦未全忘。直到有無一異
俱離。一合相亦不可得。方是四見俱離之正見。因示
人以受持之法。教以演說之方（已上四說俱摘張有譽。
宗密曰。此經為對治我法二執。煩惱所知二障。二執
若除。二障隨斷。為除二執。故說此經。宋徵輿曰。凡
夫計五蘊以為我。名我執。外道二乘計諸法有性。名
法執。由我執起煩惱。為煩惱障。由法執起所知。為所
知障。故曰二執若除。二障隨斷也。
陳雄曰。植善根者。始而誦經。終而悟理。得堅固力。金
剛是也。具大智慧。般若是也。度生死海登菩提岸。波
羅蜜是也。五祖大師常勸僧俗。但持金剛經。自能見
性。必至成佛。
盛誠齋云。觀大乘諸部。多諸菩薩。互相參證。而是經
當機。獨一空生尊者。或啟請。或呼示。或領受。淺深粗
細。自成條理。當於前後一貫中求之。諸經問答每以
逆徵取證。而空生領受。語語順承。隨機所觸。迎刃輙
解。故毋煩辭費。大乘所論。如五法三性八識二執界
入處有種種多名。而是經惟說一心。前有無住生心
一語。後有不可得三言。枝葉悉空。獨標根本。斯為了
義。第三時後。一味譚空。而是經所說。空字亦所不立。
惟以無相為實相。即無住為應住。自發心以至心無
可發。再以無實無虗統而明之。
金剛經中。佛言其大。則謂如須彌山王。言其多。則謂
如恒河沙等。言其久。則謂如無量阿僧祗劫實因極
大極多極久。無盡之數也。非如來形容過當。亦非如
來好為此等語以駭世俗。讀者當求其理。
金剛經依法出生分中滿三千大千世界七寶布施。
不如持經之福。無為福勝分中。恒河沙世界七寶。比
大千又多矣。亦不如持經之福。如法受持分中。以河
河沙等身命布施。不徒七寶矣。較之受持解說。終不
能勝。持經功德分中。以恒河沙等三度身命布施。視
前又甚矣。終不及持經功德。能淨業障分中。自敘供
養諸佛之多。視七寶身命布施。大有間矣。亦不如持
經解說之萬一。福智無比分中。以須彌山王之七寶
比喻。又多且高大矣。亦不及持經解說之福。言雖重
疊。意實一步緊一步。總表此經乃見性要旨。能見自
性。即得成佛。豈布施之福所能比量哉（佛知末法劫中多以布施
當修行。不知解說見性要旨。所以諄切反覆言之耳）。
讀金剛經者。當先有慈悲喜捨四無量心。又須靜坐
觀心。心無其心。然後可入大道而悟金剛之義（七祖所撰
開經偈。先請八金剛。欲轉身中之八識也。次請眷索愛語四菩薩。乃慈悲喜捨四無量心。吾身中之菩薩也。能
見自性。何必於身外覓佛）。

<other>No. 504-D</other>

<other>全經綱領</other>
若菩薩有我相人相眾生相壽者相。即非菩薩。（三分）
若見諸相非相。即見如來。（五分）一切聖賢皆以無為
法。而有差別。（七分）應無所住而生其心。（十分）信心清
淨即生實相。　若心有住即為非住。　此法無實無
虗。（俱十四分）實無有法。　通達無我法。（俱下卷十七分）過去
心不可得。現在心不可得。未來心不可得。（十八分）一
<pb n="813"/>
切法無我得成於忍。（二十八分）應如是知如是見如是
信解不生法相。（三十一分）為人演說不取於相如如不
動（三十二分）
<other>各分經旨</other>
（一分）是證信序（二分）是詢求要旨（三四）是正答住降。
（五分）明有相皆妄。而顯無相之真佛（六七）明非法皆相
而顯無為之真法（五分至十四分）明諸佛總是離相見佛。
（九十）是歷徵一切聖賢證修處。皆不可取說（十一十三）
較量經勝（十三）示以經名。并示奉持之法（十四）教以
從解起行。離相發心。以利益眾生（十五十六）明行持此
經功德難量<bz>〔下卷〕</bz>（十七分）詳言實無有法以明諸
法之如義。而以通達無我法結之（十八至二十一）正明一
切法無我（二十三二十四）言修善法不外般若（二十五分）說
如來度生。實無滅度（自十七分至二十五分）總名忘法證如。
（自二十六分至三十一分）總是破見顯智（二十六分）明著有者之
為邪道（二十七分）明著無者之為斷滅（二十八分）明無我
之功德獨勝。一切法無我。是成於忍。非忍則不能守
道（二十九分）約法身破有無以明無去來（三十分）約
塵界破一異。為諸人掃除貪著事相。以界喻法身。以
塵喻化身（三十一分）約止觀破我法二見。　我空法空。
故能無住。無住故能住。此是般若究竟（三十二分）以流
通終焉

<other>No. 504-E
 金剛經三十二分總提</other>（明王化隆撰）

此一卷經。俱談真空無相。佛初於鹿苑三轉四諦法
輪。不過令人知有。迷人遽執有相以修行。佛又恐人
著有。方說此經。名破相宗。葢云凡所有相。皆是虗妄。
必悟有而非有。空而不空。始是本來真性也。始焉羣
弟子聚會說法。（法會因由分）而須菩提致一問端云。此菩
提心如何住。妄心如何降伏。（善現啟請分）佛告以胎卵溼
化。色相想非色相想等。皆是眾生妄心結習所致。皆
當滅度。若無我人眾生壽者四相。乃為大乘正宗之
教。（大乘正宗分）故凡有布施。不可住相。（妙行無住分）以其虗妄
不實。必見相非相。則照心啟而如來見矣。（如理實相分）此
其理最宜篤信。而不多得者也。（正信希有分）皆爾本有之
性。自悟自修。何假言說。（無得無說分）是諸佛皆從此經之
所流出。（依法出生分）四果皆從此理之所印證。（一相無相分）吾
心清淨。始為莊嚴。（莊嚴淨土分）吾心無為。始稱福德。（無為福勝
分）乃最上第一希有之法。所當尊而重之者也。（尊重正教
分）又當受而持之者也。（如法受持分）離一切諸相。則寂滅
現前。（離相寂滅分）能誦讀演說。則功德無量。（持經功德分）凡有
業障。悉皆清淨。（能淨業障分）究竟將來名為菩薩無我法。
（究竟無我分）所以然者。葢由過去現在未來之心本無可
得。（一體同觀分）虗明湛寂。渾然一法界也。（法界通化分）三心既
泯。則色相俱離。（離色離相分）言說俱亡。（非說所說分）又何一法
可得。（一體同觀分）但當悟平等性。（淨心行善分）施妙智福。（福智無比
分）凡聖互融。安知有眾生可化度（化無所化分）有如來可
相求乎。（法身非相分）夫曰無相。則落於頑空矣。故於法不
說斷滅相。（無斷無滅分）妙湛圓通。時或布施。心不貪受。（不受
不貪分）時或應感。理無來去。（威儀寂靜分）則理與相合。表裏
兼該。（一合理相分）妄見盡融矣。（知見不生分）然此經教人誦讀
演說。只是一個真空本性。而凡應用感化。曷嘗有真
實哉。（應化非真分）一言以蔽之曰。不取於相。如如不動。斯
言至矣盡矣。能直下承當。一字尚無。何用三十二分。
不然渡河藉筏。過海須船。此經皆當奉持。幸諦觀之。

<other>No. 504-F
 全經大綱</other>（述甫纂錄）

此經初序分有二。初陳信聞時主處眾以證信次陳
戒定慧以發起。自二分至三十一分為正宗。佛告須
<pb n="814"/>
菩提起至如所教住。是略說般若。自須菩提於意云
何。至應作如是觀。是廣談般若。智度論所謂廣略二
門是也。略中分三。佛告須菩提節略說降伏。內具四
心。是菩薩所修理觀也。復次須菩提節略說應住。外
行六度。是菩薩所修事行也。何以故節。是較量功德。
為遮斷滅見故。福等虗空。是菩薩所得果報也。廣中
分七。上卷三段。是菩薩無相三昧。正答應住。而降伏
在其中。初約菩薩果以明無相。如來現身無相。說法
無相是也。次約菩薩位以明無相。教通十地。即菩薩
之位也。首言四果以無相證。二言辟支以無相證。三
言菩薩以無相證。四言佛以無相證是也。三約菩薩
行以明無相。行六度。修忍辱。即菩薩之行也。首即慧
度發明無相。次即忍度發明無相。更即布施以申言
之。而極言相無可住之故。為離相究竟了義。以結前
起後。中間爾時須菩提白佛言一段。乃破我見以入
中道。為承上接下之文。文故重起。（此重起者。見經家重敘。非是須菩提
之重問也）下卷分四段。是如來第一義諦。正答降伏而住
修在其中。初約如來見智。安立第一義。五眼能見明
見淨也。三心不可得。明智淨也。次約如來三業安立
第一義非相是相。為身具足。無法可說。為語具足。得
無所得。為心具足。三約如來度生安立第一義。見有
眾生。是凡夫偏計。不見有眾生。是二乘空觀。實無眾
生得滅度。如是而度。所謂即空即假即中方是如來
第一義諦。四約如來來去安立第一義。如來法身徧
一切處。安得有去來。眾生緣熟則見其來。譬如微塵
之合為世界。眾生緣盡則見其去。譬如世界之碎為
微塵。故以世界微塵作喻。天親論作一處異處釋之。
立義可云精矣。段段較量功德。起信論所謂如實不
空也。末云應如是知見信解正結。答前云何應住云
何降伏等問也。我見破。法見無。故能無住。無住故能
住。此經以無相無主。故以不生法相收拾全經。末後
又標不取於相。以為演說之要。示以六喻。為般若正
觀要門。諸修行人。宜從此入。第三十二為流通分。有
二。一較福勝。二喜奉行。

No. 504
<sarticle>金剛經彚纂</sarticle>
金剛般若波羅蜜經（經題有喻有法。此經合法喻為題）
金剛是喻。般若是法。假喻彰法也。金中之剛。最堅
最利。金取不變為義。喻般若之體。真常清淨。雖緜
歷多生。流迸六道。不遷不變。即實相般若也。剛取
斷截為義。喻般若之用。此慧顯時。見五蘊諸法皆
空。斷一切有漏惑業。即觀照般若也。梵語般若。華
言智慧。乃不動智光離相之真見。所謂佛智慧也。
智慧不為諸相所迷。而能剖破諸相。金剛似之。梵
語波羅蜜。華言到彼岸。謂造道之極也。人著諸相。
如入苦海。涉中流。歷風波。最易沈溺。能有智慧。離
一切相。心常清淨。即登彼岸。所謂涅槃是也。經。正
也。至正無邪。經。常也。常道不易經。徑路也。盡人當
行。
釋文　金剛。天上寶名。帝釋有之。又云。護法力士
所執杵。即此寶也。翁集英曰。五金皆謂之金。凡
止言金。謂鐵也。此言金剛。若刀劒之有剛鐵。疏
云。般若。乃本心現量無漏之聖智。非識心比量知
見推測之妄智。是以經文不譯華語。所以別於世
俗所云智慧也。集解。般若為成佛正法。陳雄
曰。波羅蜜有六。布施度慳貪。持戒度淫邪。忍辱度
瞋恚。精進度懈退。禪定度散亂。惟一般若能生八
萬四千智慧。是故如來以智慧力。鑿人我山。以智
慧因。取煩惱鑛。以智慧火。鍊成佛性精金。夫植善
根者。始而誦經。終而悟理。得堅固力。金剛是也。具
大智慧。般若是也。度生死海。登菩提岸。波羅蜜是
也。五祖大師。常勸僧俗。但持金剛經。即自能見性。
<pb n="815"/>
必至成佛。
釋旨　無所住而生其心一句。是全經之要旨。所
云住與降伏。先在不執於相。次在不泥於法。其功
夫在無我。其究竟在如如不動。上半卷說空三昧。
是菩薩法。下半卷說中道第一義。是佛法。菩薩即
佛因。佛即菩薩果。所謂因該果海。果徹因源。
<other>○法會因由分第一</other>
說法聚會。由此起因。○一部經。只是一片說話。
昭明太子科作三十二分。欲與人一條入路。亦
便於記誦耳。傳流已久。今仍其舊。○此分全是
阿難迦葉結集之詞。
如是我聞。
是。此也。指此一經之所言也。我。集經者自謂。言如
是金剛般若之法。非我臆說。乃親聞之於佛。集
解。如是我聞四字。重在遵前信後。令知法有自授。
非隱覆之語。直示般若無秘密故。○經貫。如是二
字。最要著眼。正直揭全經之宗旨。以後曰如是住。
如是降伏。如是生清淨心。如是知。如是見。如是信
解。俱照應此如是二字。曰如來。如語。諸法如義。如
如不動。諸如字。亦照應此如字。如者不動。是者不
非也。如其真性。不變動本體。乃為是而無非也。此
懸指般若而言。當下直指也。
一時佛在舍衛國祗樹給孤獨園。
一時。說此般若時也。佛是釋迦牟尼。佛者梵音。華
言覺也。內覺無諸妄念。外覺不染六塵。盛註覺
有三義。一自覺異凡夫。二覺他異二乘。三覺滿異
菩薩。舍衛國。中天竺波斯匿王所居。祗者。匿王太
子祗陀。樹是祗陀所植。故名祗樹。祗陀太子有園
大八十頃。方廣嚴潔。有長者名須達拏。給濟孤獨
之人。稱給孤獨長者。欲卜勝地。請佛說法。乃往懇
之。太子戲曰。爾布金滿園。我即與汝。須達拏不吝
重價。太子鑒其誠。將園并樹施之。同建精舍。請佛
在此說法。
與大比邱眾千二百五十人俱。
比邱。僧也。梵語比邱。華言乞士。謂上乞法於諸佛。
下乞食於世人。乞食資身。乞法資心也。大比邱。則
得道之深者。乃菩薩阿羅漢之類。李文會云。去
惡取善。名小比邱。善惡俱遣。名大比邱。盛註。佛
度比邱甚多。獨標千二百五十人者。以歸佛最先。
又常不離佛。故諸經首列大眾。皆云千二百五十
人俱。舊說。佛成道時。先度憍陳如等五人。次度
迦葉三兄弟并徒眾千人。次度舍利弗及目連。各
兼徒百人。次度耶舍長者子等五十人。合成千二
百五十五人。不言五者。略也。俱。謂一時一處。○此
一節為證信序。十一善法。信居其首。如是者。證信
之辭。聞字。兼耳識與意識言。此序中有六種成就。
曰信。曰聞。曰時。曰主。曰處。曰眾。必緣具而教興也。
爾時世尊食時著衣持鉢。
爾時。當是時也。佛為三界之尊。故稱世尊。乃佛十
號之一。食時。謂將食時。非受食時也。經云。諸天神
旦食。諸鬼夕食。諸佛日中食。乞食當辰巳。受食當
午時也。衣。即二十五條大衣。制象水田。鉢。即紺琉
璃鉢。應量器也。六祖云。著衣持鉢。為顯教示迹。
入舍衛大城乞食。
園在城外。自園入城。乞食必於人眾聚處也。佛是
金輪王子。豈無供養之者。況祗陀太子。與給孤獨
長者。同建精舍。請佛說法。我佛又豈少食者。而猶
行乞。欲歷頭陀苦行。示同凡僧。亦使後緇徒。不殖
資產。去彼貪心。折其憍慢。以煉種性也。
於其城中。次第乞已。還至本處。
佛心平等。無有分別。不越貧先富。不捨賤先貴。故
曰次第。乞已者。應量而止。不求多也。本處。即祗園。
飯食訖。收衣鉢。洗足已。敷座而坐。
<pb n="816"/>
飯字。作䬸字解。訖。猶畢也。收起袈裟鉢盂。屏資緣
也。佛行跣足。故洗之。淨身業也。佛每會說法。必自
敷坐具。以般若出生諸佛。表敬法也。四威儀中。惟
坐為勝。從定發言。言無不當。○此一節發起序也。
乞食是戒。趺坐是定。戒能資定。定能發慧。故以戒
定發起般若正宗。疏云。祗園法會。表佛與大眾
平等。具足無言說之金剛般若波羅蜜。而以著衣
乞食。序列經前。顯示甚深般若。不離尋常日用也。
圓旨云。佛動靜不二。豈待還禪林而入定。佛身
即是金剛。無生熟藏。豈復須食。佛妙圓明。無作本
心。原無所著。豈待收衣鉢而後休息攀緣。佛行離
地四指。蓮華承足。豈染塵垢。總順世示現以垂範
也。
△此第一分。序說法之因由也。大圓曰。證信中。
如是。法也。佛在。佛也。大比邱。僧也。三寶不具。法會
不成。故經首必列此數語。發起中。乞食。威儀。戒也。
敷座。定也。自世尊言之。則皆慧也。戒定慧。不可相
離。此經雖專言慧。而首言持戒修福。勸行六波羅
蜜。實兼戒定。故以此發端。如解云。將欲說般若
先序如來乞食動止。以見無上智慧。不在語言文
字間。只在尋常日用內。要人於著衣吃飯。行動坐
息處。及時中節。向庸言庸行邊。識取自家本來面
目耳。經貫云。佛依人性說法。非於人性之外。另
有法可說也。人性是無字經。佛之說法。不過是註
疏。知法不離性。自修自度。不從人得。即解自性釋
迦矣。此卷經。隨說隨掃。又隨掃隨說。何也。只為接
引眾生之未明本性者。不得不權立文字而詳說
之。譬之無筏安得以渡。借筏到彼岸。則捨而不用
矣。夫人不藉語言文字。自悟而度者。上也。其次則
假法矣。能悟不須法。未悟尚須法。法安得不說。只
要知說歸無說耳。故有下分善現之啟請。佛之欲
言。至三十二分。說法始完。
<other>○善現啟請分第二</other>
善現。即須菩提名。起身請問佛法。○此是詢求要
旨。大圓曰。一部金剛般若。全從空生一問發起。
般若真空。非解空者不能與佛激揚。故此經以須
菩提為當機。
時長老須菩提。在大眾中。即從坐起。偏袒右肩。右膝
著地。合掌恭敬而白佛言。
德長年長曰長老。須菩提。譯云解空。亦稱善現。善
吉。空生。長老生時。相師占之。惟善惟吉。又隨緣利
物。能應現利人為善現。空性出生萬法為空生。全
空之性。真是菩提。故名須菩提。袒肩。膝地。合掌。皆
修敬之儀儀。皆從右。其俗右為順。左為逆也。疏
云。右為正。左為邪。示去邪歸正之義。偏袒右肩。全
身擔荷也。右膝著地。屈己順承也。合掌。心合於道。
道合於心也。所以收斂起敬。總是整理威儀以伸
問詞。
希有世尊。
希有者。讚佛之詞。謂難得也。如來曠劫難逢。是時
希有。三千界中惟一佛。是處希有。實相般若。惟佛
窮底。福慧超絕無比。是德希有。已證實智。具大慈
悲極。巧度生。演無量法門。是事希有。下護念付囑。
正是希有之事。釋文。佛有十號。一如來。二應供。
三正徧知。四明行足。五善逝世間解。六無上士。七
調御丈夫。八天人師。九佛。十世尊。經中須菩提俱
稱世尊稱如來。而佛之自稱。亦曰如來也。
如來善護念諸菩薩。善付囑諸菩薩。
二句起引全經。以後凡佛所言。皆是善護念善付
囑。如來。佛之總稱。真性自如無礙曰如。真性隨所
來現曰來。諸菩薩。指凡學於如來者。善護念。謂護
念現在。善付囑。謂付囑未來。盛註。付者。將小菩
薩托大菩薩。囑者。命大菩薩化小菩薩也。梵語菩
<pb n="817"/>
薩。本云菩提薩埵。欲省文便稱。故止稱菩薩。菩提
者。覺也。薩埵。謂有情眾生。有情不能自覺。菩薩能
自覺。而又能覺一切有情眾生也。大圓曰。善護
念。謂護念現在信根成熟永無退轉者。與實智力。
令證真如。與權智力。令化眾生。付囑者。謂付囑未
來根未熟菩薩。已得大乘者令其不捨。未得大乘
者令其精進。葢不護念。恐惡魔或得惱亂。不付囑。
恐勝法有時斷絕。故須菩提於大眾聽法之初。不
遑他說。惟願如來護念付囑而已。如解。瞿曇設
教。廣為眾生。此何以護念付囑。專在菩薩。緣眾生
根劣。未契上乘。菩薩悲智俱深。能信解所說。又能
為人演說。世尊為眾生。故善護囑之。護者。防其偏
邪。念者。護之切。有顯加冥加之力。付者。傳以正道。
囑者。付之殷。兼口授心授之宜。善者。權實互施。聖
凡等際。曲盡利濟眾生之法也。
世尊。善男子。善女人。發阿耨多羅三藐三菩提心。
言菩薩初修行。皆發此廣大心。阿。無也。耨多羅。上
也。無上。無以加也。三。正也。藐。等也。菩提。覺也。皆梵
語也。無上正等正覺心。即是佛心。人之真性也。真
性包含太虗。無得而上之。故云無上。然上自諸佛。
下至蠢動。此性正相平等。故云正等。其覺圓明普
照。無偏無虧。故云正覺。如如居士曰。學人證果。
先正其因。故首問發心。前云護囑菩薩。此却以善
男子善女人為問。以眾生俱可證菩薩也。發阿耨
多羅三藐三菩提心者。非外自心而求佛。乃發吾
當下具足之菩提心也。無上正等正覺。乃諸佛之
果。如何未修行人。便已具得。葢心為覺體。包含萬
象。澄瑩周徹。本是至正至徧的。惟菩提乃可為心。
非於心。中有菩提心。只因眾生為無明所覆。然一
悟則全體俱發。佛菩薩之修者。修此而已。得果報
者得此而已。
云何應住。云何降伏其心。
言善男淑女。學道之初。發此無上菩提之佛心。當
如何常住。而使之不退轉。妄心若起。當如何降伏。
使不惑亂我真心。盛註。二句是一經綱領。言未
發心時。住六塵境。既發心已。住何境界。未發心時。
心逐妄生。既發心已。妄將安伏。俱切發心菩薩言。
無著云。須菩提問。有六因緣。一斷疑。二起信解。
三入甚深義。四不退轉。五生喜。六正法久住。皆令
佛種不斷故。決疑云。小乘住空。只知自度。不知
度生。既發大心。將以下化眾生。上成佛果。然捨前
空。未得真空。恐執佛果可求。便以求佛果為住處。
又見滿眼眾生。未度如何成佛。急於求住。心將不
安。故問安心之法。令發心者。知所修行也。如如
居士曰。發心三句。一氣貫下。意謂所發之心如何
安住。所住之心如何降伏。降伏。不作。制妄說。葢發
心無安住之處。則屬偏空。然安住之心不可無。亦
不可著。故須用降伏。定中攝持。有不即不離之妙。
下文莫作是念是也。空生此問。深得般若之意。
法忍居士參。上下兩心字相應。菩提心。乃最初真
心也。原係故主。今為物遷而作過客。若非安住。則
倐去而倐來矣。其心。煩惱顛倒之妄心也。本是外
賊。誤認作子。與我最親。若不降伏。則盤結而難解
矣。是最能障菩提者。故發此心者。安住降伏。並不
容己。其實煩惱與菩提。真妄雖殊。而心總是一個。
迷則即菩提為煩惱。悟則即煩惱為菩提。故工夫
亦無兩樣。若能降伏。則安住在其中矣。故下首標
降伏。
佛言。善哉善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。
善現請問。妙契佛心。故重言善哉以美之。而印可
其護念付囑之說。因囑以詳審真實而聽。言勿以
生滅心。聽真實法也。
<pb n="818"/>
善男子。善女人。發阿耨多羅三藐三菩提心。應如是
住。如是降伏其心。
發菩提心。乃千佛入道之總門。如是者。只這是也。
即指菩提心言。長水曰。如是二字。即懸指向下
總答之文。正解云。如是二句。承上起下。上承發
菩提心來。下照度生布施去。要含蓄不露。纔得語
意。大圓曰。既發無上正等正覺之心。即應如其
所發之覺心而安住。如其所發之覺心而降伏。兩
如是。言這裏便是。不待他求也。住是本體。降是工
夫。即本體是工夫。即初心是究竟。燎原之火。由於
始然。放海之泉。因乎始達。非於菩提外別有倚著
修為也。蓮池師云。二句。一串看。所當住者住之。
則所不當住者。自然伏之矣。不是應如是住。又如
是去降伏也。如解云。此經為末世開佛知見。其
所請問。正是菩提心行相。如來答以不住一切法。
是真住。降伏一切取相之心。是真降。不住一切法。
即降伏取相之心。既降伏取相之心。即不住一切
法。按當知世尊意中則然。口中不曾說破。而以
虗詞總答。不即詳言者。鄭重其說。欲其諦聽也。
○唯然世尊。願樂欲聞。
願聞安住降伏之詳也。須菩提領略大意。故唯而
然之。又欲知其詳。故復請曰。願樂欲聞。如如居
士曰。聞字最細。說無所說。聞無所聞。方是箇中授
受。願樂欲三字。乃聞道之引磁針也。願是誠心。如
寒士之急功名。樂是鼓舞心。如審音者之聽鼓樂。
欲是迫切心。如飢渴者之見盤䬸。有此三心。如能
諦聽。故繼以涕泣。終於歡喜。
△大圓曰。問箇發菩提心。是入大乘的要門。發菩
提問箇應住。是要合他本然的覺體。問箇云何降
伏。是要顯他本具的智用問得極其真切所以如
來直捷提示。說箇如是住。如是降伏。一如菩提住
降。所謂始覺合本覺之謂佛。後面說箇如來無所
說。又說箇實無有法發菩提。實無有法得菩提。正
顯如是二字之旨。宗鏡云。菩提心。為金剛正眼。
此心發處。即是佛所住處。安住而不遷。便是降伏。
故降伏即在住修中。而住修即在發心中。經貫
云。以如是二字答云何之問。又應開章如是二字
以起下文。如是二字。便含下無住。及以無住為住。
無住便無相。無相便無諸相。無諸相即是實相。即
眾生之本性也。
<other>○大乘正宗分第三</other>
最大之乘。至正之宗。○此答降伏之問。○此章
是答降伏。而安住即在其中。雖答降伏安住。實
正說發阿耨多羅三藐三菩提心也。彌勒偈分
出四心。謂廣大心。第一心。常心。不顛倒心。即菩
提心。乘。載也。載度一切眾生。而不見能度所度。
乃正大之宗派。
佛告須菩提。諸菩薩摩訶薩。應如是降伏其心。
此句語意。直貫到實無生得度句始全。摩訶。大也。
謂心量廣大也。是大覺性人。又高菩薩一頭地。未
發心稱善人。已發心稱菩薩。應如是降伏其心是
複述語。下文詳之。葢這箇降伏。不僅僅在自家身
心上檢點。作箇自了漢已也。菩薩與眾生。不分二
心。發菩提與度眾生。不分二事。降伏正在度生上
見。如下文度盡眾生。而不見有眾生得滅度者。方
無四相。方為降伏其心而成菩薩。
所有一切眾生之類。
該下文九種而言。盛註。三界眾生。不出五道。有
十二類。以此四生攝之。四生中不過色心二法。故
以九種分之。此總標。下析言也。
若卵生。
無明覆蔽。因想而生。六祖曰。迷性也。迷。故造諸孼。
若胎生。
<pb n="819"/>
煩惱包裏。因情而有。六祖曰。習性也。習。故常流轉。
註謂習氣深重。
若溼生。
愛水浸淫。以合而感。六祖云。隨邪性也。隨邪。心不
定。註謂心隨邪見。沉淪不省。
若化生。
歘起煩惱。以離而應。六祖云。見趣性也。見趣。墮阿
鼻。謂心見景趣。遷變起幻。每多淪墮。○此四種。是
欲界受生差別也。
若有色。
六祖云。起心修行。執有之心。妄見是非。內不契無
相之理。
若無色。
六祖云。內心守真。執著空相。不修福慧。
若有想。
六祖云。心想思維。愛著法相。口說佛行。心不依行。
若無想。
六祖云。坐禪除妄。無有作用。猶如木石。不學慈悲
喜捨智慧方便。
若非有想。若（此若字古本無）非無想。
六祖云。不著二法想。而求理在心者。教中經云。有
無俱遣。語默雙忘。有取捨愛憎之心。不了中道。○
此五種。俱指心念差別言之。○正義。四生者。卵以
想生。胎以情有。溼以合感。化以離應。此欲界受生
差別也。有色。是四禪天。有身形。無情欲。無色。是四
空天。以受想行識為身。此依止差別也。而無色界
中。空識二處為有想。第一第二天也。無所有處為
無想。第三天也。非有想非無想在三界頂。為第四
天。此境界差別也。舊註皆同。惟六祖俱指心說。
按名曰眾生。以在五蘊法中受生也。真性既迷。則
為胎卵溼化。遷流無極。六祖則就性習上剖示其
受性轉變之所以然。其意要人自悟。非謂人心如
此即謂之卵生。人心如彼即名為溼生化生也。
疏云。九種眾生心。皆非菩提真心。一或有之。死即
隨類受生。墮於胎卵溼化之物。虗空等神。天魔等
鬼。所以輪迴六道。難入涅槃。覺非曰。一切眾生。
皆從業現。所謂只因一念錯。現出萬般形。
我皆令（指上九種）入無餘涅槃而滅度之。
我者。對眾之稱。代度生菩薩。設為自任之詞。非佛
自謂也。入者。入於其中。大涅槃。一切修行者之所
依歸。葢指本來清淨真空心境也。疏云。不生為
涅。不滅為槃。是圓滿清淨。能所全消。超脫輪迴。出
離生死。即究竟到彼岸地位。誤認為死。則大謬矣。
無餘。六祖作無餘習氣煩惱解。蓮池師作無剩義
解。經貫作智慧無餘剩。造道之極至解。按釋義。
二乘亦有涅槃。能破煩惱障。不能破所知障。能離
分段生死。未離變易生死。則尚有身智之餘。為有
餘涅槃。惟二障都盡。二死永離。無身智餘剩。方謂
無餘涅槃。葢無妄可斷。無真可證。不著於有。不著
於無。此正我佛化度眾生之術也。滅。消滅。盡一切
愚癡煩惱。度。化度。度脫生死苦海。
如是滅度無量無數無邊眾生。實無有眾生得滅度
者。
大乘佛法在度眾生。而佛絕不著度眾生之相。葢
眾生本性原有佛。原能自度。即使度盡一切眾生。
不過還其本然而已。我無功也。疏芥云。一切眾
生。皆從業現。而業緣無有實性。當體即空。業緣既
空。眾生何有。既無眾生。又滅度甚麼。降伏四相。即
得身住於無餘涅槃。亦能令眾生安住於無餘涅
槃。經中實無眾生一語。正降伏之要。
何以故。須菩提。若菩薩有我相。人相。眾生相。壽者相。
即非菩薩。
如來惟無此四相。故度而無度也。大圓曰。眾生
<pb n="820"/>
有眾生的四相。從色心內有主宰而起。菩薩有菩
薩的四相。是證悟法相而起。若菩薩見有無餘涅
槃。便是菩薩的我相。見有涅槃可以度人。便是菩
薩的人相。見我所滅度無量無邊。便是菩薩的眾
生相。見我與眾生同到涅槃。便是菩薩的壽者相。
有此四相。則一切廣大心。第一心。常心。盡成顛倒
心。而不可稱正智心。何以為菩薩。所以實無眾生
得滅度。而後為正智也。能除四相。謂非降伏其心
乎。挈領云。既先囑其度生。而又說實無眾生得
滅度者何。由真如界內。絕生佛之假名。平等會中。
無自他之形相。若著相者。自度不暇。焉能度人。故
如來折之曰。即非菩薩。即此一句。便是斬釘截鐵
降伏其心。不落於凡情聖見之金剛王寶劒也。
如解云。無四相四句。正金剛經中的試金石。若四
相果無。降伏是真降伏。無住是真無住。一切皆真。
若四相尚存。則一切皆假矣。
△此一節。先答降伏。言菩薩當內具四心以降伏
無明。是菩薩所修理觀也。盛釋云。此就降伏之
問而答之。尊者首請應住。次問降心。而世尊先酬
次問者。以菩薩所發大心。為度生之心。故以度生
開示之。三界九地。悉歸所度。而無度生之心。亦無
度生之相。便是降伏也。偈論列為四心。所有眾生。
下及胎卵溼化。上及非非想天。是廣大心。令入無
餘。是第一心。實無滅度。是常心。無四相。是不顛倒
心。具此四心。即菩提本心也。實無滅度者。以眾生
性中。自具般若。各完本性。便為滅度。所為自性自
度。乃名真度也。故曰度生者。如度虗空。內無能度
心。外無所度境。中無度生法。此處稍有繫念。即為
四相。四相者。諸相之總名。亦諸相之根本。以我相
為主。餘皆由我而生。○決疑云。此佛示安心之法
也。前問住降。此止言降伏者。以凡夫二乘。執著住
處。總是名言習氣。求大乘者。遣此習氣。捨此名言。
其心不待降伏而自安矣。既盡凡心。別無聖解。故
言降不言住。佛不以實法繫屬於人也。○宗通云。
問中住降並舉。此惟標降伏者何。蓋無上菩提。本
無相狀。如微細無明。隱隱生發。即離本位。不得名
住。密為防閑。便落勉強。不得名住。念念不舍。又落
住著。不得名住。惟真如自體。具金剛慧。足以照破
而降伏之。有此降伏之智。不但心不住時能降之
使住。即心得所住。又能降之使無所住。無住而住。
是為真住也。
<other>○妙行無住分第四</other>
妙行。謂修無上正覺精妙之行。無住。不拘泥執
著也。○此答應住之問。覺非曰。依妙明真性
而行。行無轍迹。故曰妙行無住。如等虗空。舉一
布施。六度萬行。皆歸妙明。而如是住。如是降伏
矣。○前說度生。專談理相。此說布施。則兼事相。
蓋理非事。則功行不成也。
復次。
次。坐次也。須菩提先於坐起。跪而請問。至是使還
坐而告之。又云。謂再編次佛與須菩提問答之言。
是集經者。自謂。又云。佛言也。復呼須菩提而告之
也。二說存參。經中言復次者凡四。
須菩提。菩薩於法。應無所住行於布施。
上文雖說。菩薩發心。未曾說菩薩修行。故復呼名
而告之曰。凡發心菩薩。不但四相不可有。即於世
間一切空有諸法。稍有所著。便非清淨覺體。當無
所住著於心也。但菩提心量。遍該法界。又當以無
所住之心。行於布施。使人人亦無所住。則自他俱
利。而修證之功盡矣。疏云。法字總六度萬行諸
法。所該甚廣。下文六塵。從法字抽出來。以六塵為
日用切要也。六度以布施為首。布施有三。一資生
施。二無畏施。三法施。此主法施言。履昌云。此經
<pb n="821"/>
句句是般若法施。菩薩心施。與財寶施身命施不
同。一無住著。不落根塵。是教諸大菩薩之最上乘
法。非辟支佛之樂獨善寂。非聲聞人之自求涅槃。
故上云四相非菩薩。下云樂小法著四相。疏芥
云。無住布施。則心心是菩提妙心。事事是菩提大
用。所謂即度處見滅。而寂滅不墮偏空。於滅處行
度。而度生不著色相。此二句。便是菩薩日用間度
眾生除我相的。真把柄了。如如居士曰。法門無
盡。皆修行所依。然一著於相。則法與非法。總障性
真。下文詳言法字。皆本於此。前云應如是住。此何
云應無所住。蓋如是住之住。下文忍字。是註脚。應
無所住之住。下文著字。是註脚。心惟無著。乃能安
也。下文言無法相。即兼言無非法相。此何止言於
法應無所住。蓋凡邊見。著於無。則障於有。大乘中
道。不著於有。即不著於無。無所住之義。兼空有無
二執。
所謂不住色布施。不住聲香味觸法布施。
無住行施維何。所謂不住色布施。不住聲香味觸
法布施是也。如是布施乃真布施。若六塵未淨。則
四相未離。欲人我兼修。豈可得乎。疏芥。六塵為
日用切要。一切布施。脫不得六塵。曰不住。是不住
於六塵之相也。世人行施。心希果報便為著相。菩
薩行施。了達三輪體空。內不見能施之己。外不見
受施之人。中不見所施之物。故能不住於相。大
圓云。觀行於布施行字。非是斷滅。對塵有根。即根
為我。無塵則無根。無根則無我。不住色等布施。即
不住我等布施也。色聲香味等名六塵。由眼耳鼻
舌身意所攝。菩薩化度眾生。教以清淨六根。不染
六塵。可以證解脫乃法施也。疏云。佛有六通。謂
入色界不被色惑。入聲界不被聲惑。入香界不被
香惑。入味界不被味惑。入身界不被觸惑。入意界
不被法惑。達此六種皆是空相。不能繫縛。即是無
依道人。即是地行菩薩。觸字該得廣。凡一身所感
皆是。法是方法之法。謂一切計較也。
須菩提。菩薩應如是布施不住於相。
如如居士曰。菩薩應如是布施句。結上不住色等
二句。其義已盡。復云不住於相者。言非屏却色等
諸境也。但不住相耳。此相字不專指六塵。上攝四
相下含法非法。總是心住布施。即降伏色等布施
之心也。正解云。應如是布施。承上複一句。引起
下節意。如是不住相施。乃照見身心法相皆空者
方能之。故菩薩應如是也。履昌云。經中所說不
應者。皆當作降心解。所說應如是者。皆當作安住
修行解。此二句是勸勉力行之詞。○此以上是答
應住。言菩薩外修六度。當住於無相。是菩薩所修
事行也。布施是檀波羅蜜。無住是般若波羅蜜。何
以行施處離相。離相處行施。以檀施能攝六波羅
蜜故。偈云。檀義攝於六。資生無畏法。此中一二三。
名為修行住。檀者。布施也。六者。六度也。謂布施能
攝六度。此中一二三。一即資生施。二即無畏施。三
即法施。名為修行住。修行者應住此中也。
何以故。若菩薩不住相布施。其福德不可思量。
所以然者何故。菩薩若能如上布施。行妙行而不
住於相。不泥著色聲香味觸法。則自性運用。所有
善根。純熟圓滿。永得無上菩提之道。其福德與十
方虗空等。不可以心思量度也。正解云。佛恐人
疑不住相。則落頑空。故言福德以喚醒之。福德無
量。福報亦無量。佛止言福德者。菩薩但修福。不望
福報也。疏芥云。不住相。則心如虗空。福德不可
思量。是指心境如如也。蓋福德。是言不住相之妙。
不可思量。又是言福德之妙。而虗空。又是喻思量
之無可容。以顯福德自然之妙。
須菩提。於意云何。
<pb n="822"/>
於汝意中。自謂如何。經中多用此四字。為發問之
端。
東方虗空可思量不。○不也。世尊。○須菩提。南西北
方四維上下虗空可思量不。○不也。世尊。
言及虗空。則思維路絕。故答云弗可思量。語畢復
呼世尊者。敬之至也。凡問之不字音否。答之不字
音弗。
○須菩提。菩薩無住相布施福德。亦復如是不可思
量。
菩薩如上布施。不住於相。則自性運用。無住之福。
徧滿一切。究竟莫窮。與十方虗空等。不可以心思
限量也。真性如虗空。妙行如虗空。福德亦如虗空。
豈復有住相妄心哉。疏云。佛貴無相。何說得福
德。蓋憫眾生被六塵染。未可遽化。姑誘之也。因以
虗空喻之。東西南北。四維上下。如是盡十方界。佛
總要透出一箇大字。如如居士曰。何以故者。合
承上滅度布施言。經文於此。止言布施。不言滅度。
以修證無二義。言一即二。於意云何者。恐空生疑
福德是有為之業。故標虗空二字。以明不可思量。
有福德不著福德。名曰虗空。下文福德性。福德無。
皆闡明虗空之義。無著云。虗空有三因緣。一徧
一切處。謂色非色中。皆有虗空。空雖無相。非謂無
空。福雖無住。非謂無福也。二高廣殊勝。高則豎窮
三際。廣則徧橫十方。殊勝者。四相不遷。猶之三災
不壞也。三究竟不窮。世界有盡。虗空無窮。有漏之
福有窮。無漏之福無量也。
須菩提。菩薩但應如所教住。
如來教菩薩法。不過住無所住。菩薩受如來教。亦
但當如其所教。以無住為住也。以無住為住。是全
經大旨。大圓曰。須菩提兩問住降。佛答以度生
不住我相。布施不住法相。單說降伏一邊。然有度
有施。不著於無無度無住。不著於有。兩頭不住。離
相離名。菩提本來如是。發心修行。亦復如是。無住
而住。乃為真住。所謂如是住也。故以應如教住結
之。如如居士曰。末句應如所教住者。總承上文
言。因地果報。總一無相。是為無上菩提。菩薩如是
住心。不必於住外求降伏矣。教與說微分。說以言
傳。教兼意授。佛以付囑寓護念。以所說寓不可說。
故不言住於所說。而言住於所教也。自諸菩薩摩
訶句至此。皆言無相。以酬應住降伏之問。但眾生
執情太重。此相旋袪。彼相旋伏。無日於相中去相。
祇是心上加心。故下文層層淘汰。始證無相之體。
然其要不外此段也。○此一節。略較功德。以遮凡
夫斷滅見。而言福等虗空。即是菩薩所得果報也。
恐人疑云。既離相施。則無福報。故佛告以離相之
施。其福轉多。以施契性空。性空無邊。故福施無邊。
此段較量。已為極至。為總較量。後文躡此。復有七
番較量。為別較量也。
△此分正答云何應住之問。所謂理觀兼修事觀
也。不住是理。布施是事。上第三分答降伏。在發不
住相的大心。此分答應住。在行不住相的大行。意
實一貫。即降即住。無二法也。大圓曰。降伏之法。
上章已說盡。即安住之法。亦已說盡。若便結箇如
所教住。亦無賸義。但滅度二字。中間有許多事在。
上章只在理上說。不曾在事上說。恐人將六度萬
行。與菩提涅槃。打作兩橛。便要坐在無相處又成
住著。所以此章說箇應無所住。又在事相上指點
出滅度實際處來。因而點出福德不可思量來。方
顯得箇福足慧足。然後結出住字。則以無住為住。
所謂應如是住也。疏芥云。此解應住。舉布施為
言者。根者。能住之主。塵者。所住之物。施者。有住之
反。一根能施。即一根不住。六根能施。即六塵不住。
得六不住。即得六應住矣。不住應住無兩法也。故
<pb n="823"/>
結之曰。菩薩但應如所教住。長水云。準此問答。
便已經終。如來知見。恐聞者於句下生疑。所以預
為斷之。斷已復起。展轉滋多。此下天親分為二十
七疑。皆是躡前語跡。斷後疑情。經中雖無疑詞。而
實伏在文內。經貫云。佛答二問已竟。已為善護
念善付囑矣。此下復有若干未盡之意者。恐人隨
語生疑。有一相於心。終不能住。終不能降。終非善
護念善付囑也。故有下文至末許多經文。然疑有
二。有須菩提顯有疑詞者。有世尊逆知其有疑。而
為之斷者。須知不是斷須菩提之疑。是斷在坐大
眾。及天下後世之疑也。
釋旨。按智度論。般若有廣略二門。以上佛告須
菩提。至應如所教住。是略說般若。以下須菩提於
意云何。至應作如是觀。是廣談般若。略中分三。理
觀。事行。及果報是也。廣中分七。前三段。是菩薩無
相三昧。後四段。是如來第一義諦。各段之旨。並二
十七疑。俱標於上方。
<other>○如理實見分第五</other>
破執相虗妄習情。始悟真如之理。實見真性如
來。○此言不住身相。○覺非曰。色身有相。法身
無相。有相見形。無相見理。故曰如理實見。謂實
見本性如來也。正解。凡人之形色。皆屬虗妄。
非真實也。所見非真見也。惟此如如之理。乃人
本性。是為真實。不以目見。而以心見。不求相見。
而求理見。是為實見。○此章是明有相皆妄。而
顯無相之真佛。要人具無相正見。大圓曰。上
文說箇不住相。尚未說出所以不當住相之故。
得無量福德。只說得無相的果報。是應化邊事。
不曾說得無相的源頭。至此分說凡有所相。皆
是虗妄。虗妄豈可住著。若見諸相非相等。乃知
此無相處。即如來法身也。此經是破相宗。無相
是真佛。乃從源頭上破恐二乘以相見佛。於不
住相起疑。故舉佛果以問。令知果實無相。自然
於因不疑無住矣。
須菩提。於意云何。可以身相見如來不。
身相者。謂佛應身三十二相也。見如來。指法身言。
正解云。佛恐須菩提雖聞無相之旨。所悟尚未
盡澈。故舉身相以徵詰之。大圓曰。前說無住相
施。降伏其心。是成佛之因。恐空生疑佛果是有為
身相。故舉此以問。集解云。此如來。指法身言。乃
謂真性佛也。佛欲人見自性佛。故呼而問之。是佛
第一問。如如居士曰。佛於此問。特為提出見如
來三字。此六度萬行之指南。入法門者。首當體認。
於諸相中獨拈身相者。蓋眾生無始顛倒。在於妄
認身相。須識幻身乃證法身。盛釋。此是現身說
法見得身相可無。諸相皆無可住也。
○不也。世尊。不可以身相得見如來。（此謂法身）何以故。如
來（此是佛號）所說身相即非身相。
須菩提解佛問意。應聲曰不可。蓋如來所說。應身。
是有生住異滅的。佛體異此。此為幻形。非真實身
相也。身之不可執應以當法。猶鏡之不可執影以
當光。安可以應身當之。身相原是四大假合。故不
可以身相見。此須菩提自為問答以釋也。
○佛告須菩提。凡所有相皆是虗妄。
盛釋。佛乃印可其言而推廣之。言非但佛身為然。
凡有為之相。皆從妄念而生。能生之妄念本空。所
生之諸相何實。此二句。是全經要領。然非於相外
別有一無相法身。故又云。見相非相即見如來。
如解。善現已知身相虗妄。佛即為迎機而擴之曰。
凡所有相。皆是虗妄。幻身既滅。諸幻亦滅也。又為
下一轉語曰。若見諸相非相。即見如來。知幻即離。
離幻即覺也。見非相。不落於有。見相非相。不滯於
無。有無雙遣。中諦逼觀。見如來者。見眾生本性之
<pb n="824"/>
如來。即菩提心是也。
若見諸相非相即見如來。
法忍居士曰。佛恐須菩提離此有相之妄。別求無
相之真。仍墮二乘見中。佛乃引進之。而以即相無
住告之。即妄即真。即有即空。原無二體。若能見諸
相當體全空之非相。則真妄不二。空有一如。此第
一義諦。大乘之見也。諸相非相者。蓋言有無諸相。
性本空故。不見空性者。非著相。即離相。如見色住
色。是凡夫之常見也。見空住空。是二乘之斷見也。
凡夫二乘。隨諸相轉。墮落有無。只見得一邊。若見
到色即是空。空即是色。則不有不無。非即非離。是
為菩薩之正見。得見真空實相。故曰即見如來。
黃上彩曰。見諸相非相。是破相。即見如來。是顯性。
破相正所以顯性。見字。要看得細。乃無見之真見。
王履昌曰。此乃破相宗之四句偈也。經所謂四
句偈。當即指此。下經若以色見我四句。即此見相
非相二句。如夢幻泡影四句。即此凡所有相二句。
△此一節言。如來現身無相也。菩薩果即是如來。
如來法性如虗空。論其功德。不過現身說法。若離
此二事。別無有如來。佛恐善現以相為佛。故先徵
之。長水云。三十二相。是鏡智之上。所現影像。既
涉有為之數。當為生住異滅四相所遷。若法身如
來。前際非從無而有。後際非自有而無。無有變
異不可破。壞所以異於有為之相也。宗註云。
有相者。應身也。無相。法身也。法身是體。應身是用。
了知用從體起。應即是法。所以無相。故論云。如來
所說相。即非相。若能了達此意。則一切世間之相。
無非真如無為佛體。直解云。法身不住諸相。譬
如虗空。體非有相。而不拒諸相。若於諸相之中。了
見本性非相之相。此不離當念。即見如來也。決
疑云。法身亦非無相。即於諸法相上。見其非相。即
見如來。非捨諸法之外。別有一相狀也。覺非曰。
諸相非相者。亦非相外另有一箇非相也。以故二
十七疑。只一相字盡之。斷二十七疑。只一破字盡
之。不獨破生死相。亦破涅槃相。不獨破煩惱相。亦
破菩提相。因相。果相。有相。無相。一異諸相。無不破
之。直至破無可破。而本來清淨之見顯矣。住相云
乎哉。○已下有八番探驗。三番結勸。五番較量。此
第一番探驗也。
<other>○正信希有分第六</other>
學道以信為本。大乘法。無住無相。乃是正宗。聞
之而不疑懼。故為正信。此人不可多得。故為希
有。○此申言不住諸相。以起正信。○覺非曰。能
信諸相非相。則不惟無四相。無法相。亦無非法
相。如是。則法眼明澈。永離塵勞妄想。普現一切
清淨。與佛無二矣。故曰正信希有。○此分與下
七分。明非法皆相。而顯無為之真法。要人具離
相淨行也。末世學人有二種障。一則著相見佛。
二則執法修行。所以五分破身相。六分七分破
法相。
須菩提白佛言世尊。頗有眾生。得聞如是言說章句。
即指上三四五分之辭。與無住行施。無相見佛之
說。
生實信不。
開口說信者。信為道元功德母。長養一切諸善根。
舍信不能入佛法也。然人必真知確見而後能信。
況信曰實。尤必滿其信之量者乎。此須菩提所以
有難辭也。曾鳳儀曰。此疑從無住行施。非相見
佛來。無住行施。因深也。無相見佛。果深也。因果俱
深。人法雙泯。末世鈍根。豈能信受。若不信受。將無
空說耶。
○佛告須菩提。莫作是說。如來滅後。後五百歲。有持
戒修福者。於此章句。能生信心。以此為實。
<pb n="825"/>
作是說。不但輕視眾生。阻人信根。亦且取著章句。
長人法見。故云莫作。後五百歲者。言佛滅後。分為
五世。初五百歲。名解脫。次名禪定。皆正法也。三名
多聞。四名塔寺。皆像法也。五名鬬諍。為末法。乃邪
見增長之世。以此為實者。非空說而有實理。信此
章句為真實之諦也。莫謂今日無實信人。雖世遠
年湮。猶且信從如此。黃上彩曰。持戒修福。戒定
也。信心。慧也。能生者。戒定既具。智慧自生。故照萬
法之空。而見般若之實。否則不能也。修福者。衣食
為身福。智慧為性福。身福。布施供養之所招。性福。
受持讀誦之所感。論云。戒出三途。定出六欲。慧
出三界。
當知是人。不於一佛二佛三四五佛而種善根。已於
無量千萬佛所。種諸善根。
如解。若論實信之由。當知此人不可輕看。此人必
從諸佛同源一本之所。斷除惡業。栽植善根者也。
盛註。此必善根深厚。多生植福。承事諸佛之人。
解義。謂見佛多。聞法多。修行多。所。猶處也。
聞是章句。乃至一念生淨信者。
一念一心一意。無他念雜之。謂之淨信。履昌曰。
上云實信。以佛語為實而信之。此云淨信。信諸相
之虗妄。而不生妄想。信如來在自性。而舉心立見。
蓋眾生不淨。事障理障。心念不一。遂不能信。此曰
一念淨信。是不轉念不雜念之正憶念也。
須菩提。如來悉知悉見是諸眾生。得如是無量福德。
此人能生信心。心便能如來相合。佛智佛眼。無不
知其存心。見其行事。是諸眾生。現心雖暫得無為。
後果必圓成無漏。當得無量清淨福德。○如解云。
善現已生信心。此但為眾生釋疑。章首如是字。指
見如來說。見如來。乃是頓教。然功行必藉修持。故
又指出持戒修福。一念者。歷萬行如一念。言信之
不二也。淨信者。我執與法執兩空也。前云見如來。
此云如來悉知悉見是諸眾生。蓋眾生見佛則佛
在眾生心中。佛見眾生。則眾生在佛心中。總此菩
提心平等相照耳。
何以故。是諸眾生。無復我相人相眾生相壽者相。無
法相。亦無非法相。
盛註。又言所以得福者何。淨信中空性自圓。了知
無我。即知諸佛眾生。各無有我。故四相不生。是人
空也。四相不生。諸法無從得立。故不住法相而為
有。不住非法相而為無。是法空也。二執俱空。正得
佛知見。成就淨信之本。大圓曰。無四相。則人空。
無法。相則法空。無非法相。則空亦空。三空既證。而
實相生焉。以清淨無相心。故受清淨無相福。如
如居士曰。善現云頗有眾生。似未必旦暮遇之。世
尊云是諸眾生。則言信心不擇人而見矣。三言諸
眾生。諄諄切切。直欲喚醒羣夢。
何以故。是諸眾生若心取相即（宜作則）為著我人眾生
壽者。若取法相即著我人眾生壽者。何以故（盛釋及各正本
俱定為衍文）。若取非法相。即著我人眾生壽者。
承上言法與非法總皆成相。著一相則四相因之。
斯皆法執。總非法身無相。豈能得清淨無為之福
哉。盛釋。取相者。妄立知見。妄起生滅也。取法相
者。心外求法也。取非法者。除法為空也。惟淨信心
不取相。則生相空。而法執空執當下皆空。四相前
已申明。此重在明法相非法相之不可有。如解
云。取字是為諸相根本。取字上加一心字。心之所
之即為取。取則成著。不言物與。而言我取。較物交
斯引之義。更為微細。若心取相二句。反釋無我執。
相字。就我人四相言。若取法相五句。反釋無法執。
即無我執。其若取非法相句。加一何以故。言非法
之細執。尚屬我相。況取法相。非我執乎。著則不淨。
不淨則不實。種種惑業。從茲相續。故著為疑根無
<pb n="826"/>
著為信根。○此段是反上文而證之。
是故不應取法。不應取非法。
以是一取皆成四相之故。所以若取法相。即有法
執。若取非法相。即有空執。故不取法相而為有。不
取非法相而為無。不著有無二邊。方是清淨心。方
是金剛真諦。此二句順結。下以如來常說之言證
之。
以是義故。如來常說汝等比丘。知我說法如筏喻者。
法尚應捨。何況非法。
如如居士曰。佛恐空生見法與非法。兩無所取。遂
一味躭空。故示以如來於法未嘗無說。然終日說
終日捨如筏者。津梁到彼岸之濟具也。用筏之時。
見岸不見筏法者。法界到彼岸之方便也。說法之
時見心不見法。即此是捨。若待到彼岸而捨。則說
與捨又成兩相。又云。比丘借法明心。悟心便當
捨法。夫法是度生之具。有體相可循。是可取著者
也。尚不應戀筏作家。況非法乃遣執之言。無體相
可據。是無可取著者也。何可縛空作筏乎。此段是
結上文而證勸也。末世眾生。能人相與法相俱空。
空見與有見並捨。可稱實信矣。
△此分是言無相眾生。方能信此無相之法。以見
眾生之不可輕。并明法相之不可取也。善現極言
無相見佛之難。而佛極讚淨信者得福無量。因勸
一切眾生慎毋以生滅心。聽說實相法。前半是引。
眾生入淨信門。後半是表淨信出言說外。可見佛
言應身固是相。佛所說之法亦是相。必并法與非
法之相俱空。方可以名淨信也。佛恐人看眾生大
輕。看言說太重。遂有執法修行。外心求法之病。故
如此云。○圓旨云。空生聞見相非相即見如來之
語。覺得此義甚深。難信難解。故為眾生疑慮。不知
佛之言此。非徒言說章句。乃表自清淨心也。眾生
之信此。亦非徒信佛言說章句。乃信自清淨心也。
此清淨心。即眾生可以成佛作祖之善根。雖在纏
百劫千生。而此善根終不泯滅。故即後五百歲。佛
道陵替之時。自有持戒修福者。一念淨信。千佛印
可。福德難量。此福德非有為之福德。即清淨心現。
而我人眾生壽者俱粘不上。而上同佛心之福德
也。即以佛言為言說章句之法相。與對治法相之
非法相。亦粘不上。而千佛同源之福德也。若生一
取相心。則非清淨心矣。即生一取法相與取非法
相心。亦非清淨心矣。譬之渡河用筏。到岸即捨。法
何有焉。而況易墮偏空之非法乎。
<other>○無得無說分第七</other>
了悟真空無法可得。無言可說。○大圓曰。此章
是承上不可取法。取非法。而明無得無說之真
法也。覺非曰。法體空寂。不著有無。安有定法。
既無定法。安有定說。○此言不以實法繫人。而
無住大旨已完。
須菩提於意云何。如來得（謂得於己）阿耨多羅三藐三菩
提耶。如來有所說（謂說於人）法耶。
盛釋。此承上法尚應捨。作第二番探驗。既言身相
可離。又言法相非法相可離。恐尊者疑佛法俱無。
故以有所得有所說兩詰之。不但福相不可住。即
智相亦不可住也。此言法身真如實際。離有無相。
言說相。但以眾生故。現種種形相語言。無得而得。
得即無得。無說而說。說即無說也。圓旨云。佛得
無上菩提。非真有所得也。不過得自本心耳。佛為
眾生說法。亦非有所說也。不過隨機應現耳。上文
雖為諸菩薩掃除法相。恐其於佛法二見。終有未
忘。故呼空生而以如來得菩提。有所說反徵之。
○須菩提言。如我解佛所說義。無有定法名阿耨多
羅三藐三菩提。亦無有定法如來可說。
如如曰。上文言信。此言解。是知見信解之次第也。
<pb n="827"/>
外道計常計斷。執為定有定無。即為謗法。故言無
有定法。以闢邪見。無有定者。不偏有。不偏無。兼法
與非法言。所謂非法非非法也。然善現所答。猶屬
一間未達。蓋爾時尚未了一切法即非一切法。故
不直曰無有法。而曰無有定法。尚未了得為無所
得。故不直曰無可得。而曰無可名。疏芥云。法者。
隨時而運。因人而施。何定之有。法闡於說。說依於
法。法不可執。說豈可執乎。
何以故。如來所說法。皆不可取。不可說。非法。非非法。
若果可取說。即非不定。今則如來所說法無上菩
提。即是本來正覺心。周匝空有。不住空有。安得以
定法名之。非法者。一切法無取相故。非非法者。彼
真如無我。實相有故。集解云。如來所說。乃無上
菩提法也。可以性修。不可以相取。可以心傳。不可
以言說。非法。則不有。非非法。則不無。此申言無定
之故。
所以者何。一切賢聖。皆以無為法而有差別。
無為法者。乃自然覺性。不假人為者也。即是無上
菩提之別名。但聖人具足清淨。故名為聖。菩薩自
聲教而悟。故成其賢。悟有淺深。故所證遂有差別。
然總一不可取說清淨無為之法而已。盛釋。此
菩提法之所以不可取說者何故。凡一切賢聖。皆
得人法兩空之理。俱是無為。但三乘差別。修證不
同耳。經貫云。一切與皆字。見不獨如來為然。以
無二字當一頓。再讀為法二字。纔得旨。曰以無則
非法。曰以無為法。則非非法。以無為法非有差別。
特因人而有差別。悟深者得自深。悟淺者得亦淺。
（存叅）按。無為者。以正覺還我真性。本來無假作為。
即是無住。無住即無相。無相即無起。無起即無滅。
蕩然空寂。鑒覺無礙。乃真是解脫佛法。（說本六祖）疏鈔
云未了人空法空。皆名執著。了此二法。即曰無為。
△此以上言如來說法無相也。疏云。無有定法。
即是性空。解窮相盡。謂之菩提。無相故不有。假名
即不無。不有不無。何實可得。何定可說。大圓曰。
此承上。不可取法。取非法。而明無得無說之真法。
前文說箇若見諸相非相。即見如來。此兩句該得
全經意旨。但見如來處。中間有箇岐路。落在實相
上則成法相。落在非相上則又成非法相。所以第
六分將法。與非法兩路截斷。此分。却將如來所得
所說徵詰者。兩箇如來字。正根第五分如來字來。
要勘他信處落在。那裏。空生答箇無有定法。不可
取說。活潑潑地。恰在箇中。末後說箇一切賢聖。皆
以無為法而有差別。不是脚踏實地。怎能說得如
是諦當。只此一語。為眾生說。可以出生死。趨菩提。
故下文遂以持經功德較量。但無為法一句。依舊
落在實相上。故下文又以佛法即非佛法點撥之。
<other>○依法出生分第八</other>
法即此經之法。依者。不違之謂。諸佛之法。盡依
此出生。○此分是較量受持此經功德之勝。蓋
法雖不可取說而不空。佛恐人因不可取說。住
在無相無為處。便欲毀棄言教。言教若毀。將何
信解。所以又明一切佛法。俱從此經出。而隨轉
一語曰。佛法即非佛法。不令他有存住處。○前
教理行果。四法皆備。大旨已彰。故即較量其宏
功。以啟發真性耳。覺非曰。住相布施。福德輪
迴。與性遠隔。若依般若法。則令自他皆見性成
佛。故曰依法出。生以見非他功德可比。
須菩提於意云何。若人滿三千大千世界七寶。以用
布施。是人所得福德。寧為多不。
大圓曰。上文從無相。無住。無人。無法。無得。無說。歸
到無為。則般若真宗。空生已了然矣。佛恐人將無
為法認作枯寂。住在這裏。殊不知菩提一現。萬法
具足無量福德。無邊佛法。皆從此出。不可取。却是
<pb n="828"/>
取不盡的。不可說。却是說不盡的。故遂以福德較。
世界者。世間之方位界限也。有小千。中千。大千之
名。以其三次言千。故云三千大千。實則一大千耳。
這布施。謂施捨。七寶者。金銀琉璃珊瑚瑪瑙珍珠
玻瓈是也。佛欲顯無為福。先將有漏之福問之。
○須菩提言甚多。世尊。何以故。是福德。即非福德性。
是故如來說福德多。
是福德者。事福也。即非福德性者。謂非般若福德
種性。既非理福。不趨菩提。止成世間有漏之事福
而已。如來說福得多以其有限。得以計其多寡也。
陳雄曰。世人多以寶施為求福地。不知修性中
福德。故設為之問以較優劣。持經精進者。率性而
修也。性彌六虗。福德亦如是。是之謂福德性。聚寶
布施者。藉物而修也。物有限。其福亦有限。故須菩
提辨論以明之。
○佛言。須菩提。（五字較訂補正）若復有人。於此經中受持。乃
至四句偈等。為他人說。其福勝彼。
持經之福。勝於寶施。正見此經即般若性也。受文
字曰受。持義曰持。是自利行。為他人說。是利他行。
總重因性悟性。非徒誦說也。發言成句為偈。四句
偈。諸解不一。或指經中二偈。或指無我相四句。圭峯
謂凡所有相四句最妙。須知佛止說偈未嘗執一。
且從經中受持說來。上標乃至。下繫以等。乃是自
多至少之意。豈可執四句以求著落乎。盛釋。諸
經佛偈。多用四句。應作通解。故說一等字。有經而
後有偈。故下乃至二字。剩閒云。圭峯以凡有所
相四句。為偈中最妙。未嘗廢餘偈也。陸騰曰。大
槩經典。以四句為一偈。不過曰自一經以至一偈云
爾。說者紛紛。真屬無謂。宗註。言舉少以況多。
廣伸云。上有乃至字。則由一部一章而至於一偈。
下有等字。則由一偈半偈而至於一句。皆可也。
剩閒曰。四偈之外。經中尚多偈句。自一二三四。各
拈出以見例。如阿耨多羅三藐三菩提。一句偈也。
不取於相。如如不動。二句偈也。佛說般若波羅蜜。
即非般若波羅蜜。是名般若波羅蜜。三句偈也。如
來者。無所從來。亦無所去。故名如來。四句偈也。隨
經受持。任人領會。二說附參。
何以故。須菩提。一切諸佛。及諸佛阿耨多羅三藐三
菩提法。皆從此經出。
持說甚約。得福甚奢。此何以故。蓋以諸佛之身。及
所證之法。皆從此經而出。疏云。菩提名法身。不
生不滅。人人具有。但以煩惱覆之則隱。今以持說
之力。妙慧自彰。觀破煩惱。法身顯現。如燈照物。名
為了因。是法從此出也。報化名福身。本來無有。是
萬行齊備所致。今以持說之行。能成福身。如種得
水土。芽苗自發。乃名生因。是佛從此出也。王日
休曰。菩提謂真性。菩提法謂諸佛求真性之法也。
何佛非心。何佛法非心法。故曰皆從此經出。所以
般若稱為佛母。僧若納曰。皆從此經出者。非單
指經文語句言。乃指所說實相般若。即是一心遍
為諸法性體。一心能生一切法故。
須菩提。所謂佛法者。即非佛法。是名佛法。
四字較訂補正。佛纔說箇出生佛法。恐人在佛法
上又生執著。故復呼須菩提以醒之。蓋佛法在心
而不在教。非佛法者。不執法也。六祖曰。所說一
切文字章句。如標如指。依標取物。依指觀月。月不
是指。標不是物。但依經取法。經不是法。經文則肉
眼可見。法則慧眼能見。若無慧眼。但見其文。不見
其法。若不見法。即不解佛意。不解佛意。徒然誦經。
不成佛道。○筏喻曰佛法即非佛法。申明無為法
也。下章問答四果。申明一切聖賢皆以無為法而
有差別也。
△此節。乃躡前略答中。遮眾生斷見。為第一番較
<pb n="829"/>
量功德也。尊者領悟。指出一性字。見得真性福德
無量無邊。持經勝於寶施。正見此經即般若性也。
佛法皆從此經出。言此經為般若真諦。能為法身
作了因。能為報化作生因也。佛恐人執著經相。即
於言下掃之。盛釋云。佛法者。真諦之理。即如來
圓覺妙心。憨山云。般若。乃是能出生佛法者。本
非佛法也。剩閒曰。般若本非佛法。指實相般若
言。若觀照般若。與文字般若。便可云佛法矣。秦
大音曰。下文四果。當直接差別一氣說。云何插入
福德。蓋此經宗旨。遮有遮無。才說無為。恐人墮在
無邊。忙中急下一轉。遂言福德佛法。以明有佛有
法。又恐人執定佛法。遂成法相。故言即非以掃之。
轉轉層翻。一團圓義。○盛釋云。已上數段。無住降
心。是實相般若妙行。即見如來。是實相般若真體。
無法可得。是實相般若真果。無法可說。是實相般
若妙教。後此擴充小行俱歸大乘。使三乘同一解
脫也。
<other>○一相無相分第九</other>
四果似有一相。而實無有。○此言四果皆以無
為法。覺非曰。有法可得。有道可成。即是有為。
未免著相。四果雖淺深不同。而無為則一。故曰
一相無相。○此第九分。與下第十分。是歷徵一
切聖賢證修處。皆不可取說。以證佛法即非佛
法之意。全要看如來鉗錘妙密。空生解悟深微
處。
須菩提於意云何。須陀洹（人名。乃梵語華言入流）能作是念。
指下得果之念。能字。各本俱未及解。疑指證果時
說。
我得須陀洹果不。
佛氏有因有果。能修是因。即得是果。如種桃得桃。
種李得李。我指四果之人。念我得果與否也。○盛
釋。此承上不可取不可說來。作第三番探驗。上言
無為法不可取。恐聲聞各取自果。而須菩提正四
果中人。故問以得果之人。作念我已得果不。尊者
一一辨論。言所得之實。即言無念之故。末復以己
之無念無行。切為證明之。
○須菩提言不也。世尊。（謂證果人不作是念）何以故。（何故不作）須陀
洹名為入流。而無所入。（無取着心）不入色聲香味觸法。是
名須陀洹。
入流者。謂初入其門。能見道位。得預聖人之流也。
無所入者。不著入流之相也。但未能頓悟真空。僅
能離粗重煩惱。不入六塵境界耳。名須陀洹。以是
之故。此聲聞初果。自聲教而悟者曰聲聞。能逆凡
流。故入聖流。○此言初果以無相證。此果已斷見
惑。離四趣生。然未能捨離塵境。
○須菩提於意云何。斯陀含（華言一來）能作是念。我得斯
陀含果不。○須菩提言不也。世尊。何以故。斯陀含名
一往來。而實無往來。是名斯陀含。
一往來者。謂一往天上。一生人間。便得涅槃。六祖
云。前念起妄。後念即止。前念有著。後念即離。目覩
諸境。此心還有一生一滅。無第二生滅。故言一往
來。然已悟真空。究竟能出離生死。不受輪轉。實無
往來之相也。名斯陀含以是之故。此聲聞第二果。
比入流又高一級。○此言二果以無相證。此果人
於欲界九品修惑。前六品盡。後三品未斷。故雖往
上界。仍來欲界受生。惟能斷盡餘惑。始無往來。
○須菩提於意云何。阿那含（華言不來亦名出欲）能作是念。我
得阿那含果不。○須菩提言不也。世尊。何以故。阿那
含名為不來。而實無不來。是故名阿那含。
不來者。人間報謝。直生四禪天上更不還來欲界
受生。實無不來者。本性清淨光明。真空無我。不見
可欲。本無欲界。故實無不來也。名阿那含。以是之
故。此聲聞第三果。比尚有往來。又高一級。○此明
<pb n="830"/>
三果以無相證。此果斷欲界九品修惑淨盡。故直
往天宮。不來欲界。
○須菩提於意云何。阿羅漢。
華言無生。謂諸漏已盡。無復煩惱。更不於三界內
受生。亦云無學。究竟真理。無法可學也。集解。阿
羅漢。具無煩惱。不受生。應供養三義。謂三界見思
煩惱盡。不受後世所有之身。應受人天廣大供養。
能作是念。我得阿羅漢道不。
阿羅漢得無相之理。人法俱空。已證涅槃。聲聞之
道。至此圓滿而至極。故不名果而名道。正解云。
前三段言果。猶華之結果。有功夫成實義。阿羅漢
言道。至此徹悟。有於理得證義。
○須菩提言不也。世尊。何以故。實無有法。名阿羅漢。
世尊。若阿羅漢作是念。我得阿羅漢道。即為著我人
眾生壽者。
李文會曰。實無有法者。謂無煩惱可斷。無貪嗔可
離。情無逆順。境智俱忘。無絲毫之法可取。斯名之
為阿羅漢也。若作念謂我得阿羅漢道。即著四相。
與阿羅漢地位隔。何以稱阿羅漢耶。經貫云。實
無有法。塵心淨盡。無法可學也。學到無法可學。方
得阿羅漢道。若作是念。我得其道。即無異著四相。
降伏之且不暇。豈能無法可學乎。○此明四果以
無相證。此果斷三界見思煩惱俱盡。○四果人俱
無得果之心。可見聖賢皆以無為法全不住相矣。
但四果只是了一身。不度眾生。佛門謂之小乘。
世尊。佛說我得無諍三昧。人中最為第一。是第一離
欲阿羅漢。
諍者。爭也。塵念欲行。道念欲遣。猶如水火不相和
合。兩念相爭也。無諍。則理欲俱忘。一念不起。是為
三昧。疏云。無諍者。離智惑二障也。離惑。則不著
有相。離智。則不著無相。一念不生。諸法無諍。又心
無生滅去來。惟有本覺常照。故名無諍三昧。廣
錄云。三昧。此云正定。心無生滅是也。亦云正受。心
不受一法是也。亦云正見。又云正覺。遠離九十五
種邪見是也。按四義當以定為主。見乃定之見。
覺亦定之覺。受亦定之受也。剩閒曰。即是本來
靜覺心。經中不取於相。如如不動。即三昧正定之
註脚也。人中。謂弟子之中。離欲者。斷盡見思影子。
并不作一證心。即無得無說之真旨也。
世尊。我不作是念。我是離欲阿羅漢。
我却不作是念。謂我是離欲阿羅漢。
世尊。我若作是念。我得阿羅漢道。世尊則（一作即）不說
須菩提是樂阿蘭那行者。
阿蘭那。華言寂靜。亦云無事。顏丙曰。阿蘭那行
者。謂無我人行也。即是清淨行。外不見所行之法。
內不見能行之心。是行而不以為行也。行者。作修
行人看。言我若以離欲之想自存。則佛於諸弟子
中。不應以我為好樂阿蘭那行者矣。
以須菩提實無所行（不著行相）。而名須菩提是樂阿蘭那
行。
實無所行者。本性空寂。雖隨緣赴感。而實無所行
也。無得阿羅漢道心。故行而不以為行。此之謂真
行。所以名樂阿蘭那行。○此明辟支佛以無相證。
集解云。此節蒙上第四果須菩提自述其所造。
以證無為法也。四果證處。皆無法可取。可悟佛法
即非佛法矣。
△上文說無為不可取。不可說。則修行當以無念
為宗。無著為用。佛恐諸菩薩求佛果心急。則有所
得心難忘。故舉四果以設問。決疑云。此示無住
真宗也。佛言法非可取。佛不可求。恐聞者進退無
據故。以四果逆徵之。俱從賢聖無為中差別來。及
須菩提詳言三果。復自為證明。了無執著。則四果
皆無住處。足見如來菩提。必無可住之理矣。○徐
<pb n="831"/>
士英曰。佛說四果。自有等級。第一云不入色聲香
味觸法。是知欲境當避。如初生果。第二云一往來。
是蹈欲境不再。如方碩果。第三云不來。是去欲如
遺。如已熟果。第四云離欲。是無欲可除。如既收果。
宋儒謂釋氏有上達而無下學。觀此亦是下學上
達處。王真如曰。此是漸教如此。若是無上菩提。
頓悟真空。即此金剛般若波羅蜜。超入佛地矣。又
何四果之足云。剩閒曰。今生頓超佛地。必從前
生漸修中來。若是白地凡夫。豈能頓悟。故經以大
乘為宗。兼說二乘。正見頓之不可無漸。而漸之不
可自畫於頓也。宋徵輿曰。果可證。無可得。道可
成。亦無可得。無得之得。其庶幾乎。
<other>○莊嚴淨土分第十</other>
非外面修飾之莊嚴。乃心地清淨之莊嚴。故謂
莊嚴淨土。○此言佛菩薩皆以無為法。而為無
意已完。是佛亦以無相證。○覺非曰。自性本來
清淨。無假莊嚴。但莊嚴亦不在莊嚴上。淨心乃
所以莊嚴也。○此分是證明佛菩薩之授記。嚴
土。不可取說。結勸諸菩薩無住生心。因發喻以
明無相身之大。而空生深解也。
佛告須菩提。於意云何。如來（釋迦自稱）昔在然燈佛所。於
法有所得不。
上言聲聞不作得念果。蓋就證果時言也。若在因
地修行。師資授受。必須有箇契合證據處。豈可亦
言無取耶。所以佛將自己因地中事問之。若道有
所得。得個甚麼。若道無所得。因何授記。然燈佛。即
定光佛。是釋迦佛授記之師。佛生時。有光於眼耳
口鼻百孔中放出。如燈之明。故號然燈。此問全欲
空一得字。
○不也。世尊。如來在然燈佛所。於法實無所得。
大圓曰。尊者答云實無所得。即自果中實無有法
之理也。蓋謂成佛由本心覺悟。雖然燈有說。釋迦
有聞。然語言從緣。無自性體。非智證法。如來當日。
惟以自無分別。智證自無差別。理智與理冥。神與
境會。豈有所取所說耶。不過印契此心而已。如
如曰。昔在然燈佛所。其時尚未作佛。似不能不依
法修行。於法難言無得。不知如來修幻之時。即離
法幻。豈待證果。方照蘊空。於法無得。不是屏除一
切。乃無法相。亦無非法相也。實字。與上文實字相
應。無得。原是實相。不屬斷滅。○此第四番探驗。
○須菩提於意云何。菩薩莊嚴佛土不。
菩提受記。不可取說。固矣。如來為菩薩時。修六度
萬行。莊嚴佛土否。盛註。欲顯法性真土。先舉相
土問之。莊嚴佛土。如金地寶林之類。凡造寺寫經。
布施供養。總是著相莊嚴也。正解。莊嚴佛土。是
從境說。答亦從境答。談境正所以徵心。見心為真
實。境為虗假。境本乎心。因心現境。故菩薩不事境
而事心也。剩閒曰。修行度眾。必假清淨佛土者。
心固可以現境。境亦可以攝心。此佛所以既說心
宗第一義。而又說淨土第二義以度眾也。佛為度
眾生而現土。菩薩為度眾生而修現土因。修現土
因者。生清淨心。兼修六度萬行也。經不言者。舉心
以該行也。
○不也。世尊。何以故。莊嚴佛土者。即非莊嚴是名莊
嚴。
菩薩修六度萬行。佐揚佛化。非不莊嚴佛土。但不
取外相莊嚴。六度萬行。皆無為法。清淨行。不曾著
相佛土。用意莊嚴。佛土因佛而有。佛遷化而度亦
壞。則莊嚴非實有。一時虗名為莊嚴耳。盛釋。莊
嚴佛土。謂相土也。維摩經云。隨其心淨。則佛土淨。
乃性土也。尊者知自性佛土。本來具足。不假莊嚴。
故云即非莊嚴。心常清淨。無嚴而嚴也。又云是名
莊嚴。性空處。有不壞相。即實相莊嚴也。下文佛以
<pb n="832"/>
淨心莊嚴示之。○此言嚴土不可取。第五番探驗。
見得佛果無住。佛所住處。亦無為住也。廣錄。莊
嚴。以境言。莊。端正裝飾也。嚴。齊整謹飭也。以心言。
真性不亂曰莊。邪妄不入曰嚴。佛土。以境言。謂佛
世界。以心言。指本來心地。謂之佛土者。佛心不失
本來。能全心地。猶儒家言道。歸之聖人耳。五行。土
居中央。出生萬物。心居中道。出生萬法。故以土喻
心。
○是故須菩提。諸菩薩摩訶薩。應如是生清淨心。不
應住色生心。不應住聲香味觸法生心。應無所住而
生其心。
須菩提能領佛旨。佛於是順其詞。而語之。菩薩莊
嚴。既不在外飾。則當內求於心。心本清淨。知誘物
化。乃不清淨。既知佛法無所得。又知莊嚴非莊嚴。
此無取無著清淨心也。諸學道菩薩。當如是湛然
常虗而不染。寂然常定而不淆。以生清淨心。不當
住在色聲香味觸法上生心。一有所住。便為六塵
所縛。妄念旋起。不能清淨矣。須知清淨心妙圓周
徧。不泥方所。本無所住也。當於無所住處而生其
心。斯真莊嚴。斯真清淨。盛釋。此世尊以淨心莊
嚴示之。乃第一番結勸。前以不住六塵。為無相布
施。此以不住色等。為清淨心。為無相莊嚴。總結歸
度生無生。及無住而住也。無住降心。是一經大旨。
此心是正智。是真心。但住著於境。則隱而不現。心
若不住。般若了然。生其心者。顯現本有真心。非突
然生起也。○如如曰。前言菩薩莊嚴。是標其功行。
此言諸菩薩。則護囑之人也。應如是生清淨心。指
上無所得。及非莊嚴說。前云生淨信。是一念之覺。
此清淨心。是全體。六度萬行。總為修此。清淨是本
來地。即究竟地。前云不住色等布施。此云不住色
等生心。攝事歸心。言不住較細。此生字。是生滅之
生。生其心之生。乃以不生不滅為生。無生所以生
也。不住。與初果之不入逈異。不入。止證離欲。故以
不來無生為淨。不住則不離色等而無色等。故曰
如來。曰生心。以能來能生為淨。前云應無所住行
於布施。此云應無所住而生其心。并不著行於布
施之相。清淨之不已處即是生也。所謂無降之降。
無伏之伏。千聖心法在此。所以六祖一聞此語。頓
悟如來。○此兩節。明菩薩以無相證。疏要云。菩
薩事業。不外得法嚴土。二者。上節言得菩提無相。
次節言度眾生無相。應如是下點明問意。無所住
句。全經大旨。
須菩提。譬如有人身如須彌山王。於意云何。是身為
大不。
盛釋。此舉受樂報身為第六番探驗也。前言三十
二相。是化身之應現。若報身者實行所致。勝相難
忘。然使身相可住。縱勝須彌。仍據形量。世尊欲取
寔相。託大身以啟問。正解。問意。佛法既無為無
取。所得報身。豈非有取。恐有此疑。故設喻為問。梵
語須彌。華言妙高。山之極大。故名山王。人身寧有
是大。不過假設其詞。如七寶滿三千大千之類。
顏丙曰。報身。即是色身。色身雖大如須彌山王。畢
竟非大。為有生滅。佛說非身。纔是我之清淨本心。
乃真法身。法身充滿法界。是名大身也。
○須菩提言甚大。世尊。何以故。佛說非身。是名大身。
正解。答言身如須彌山王。誠大矣。若以色相身言。
寧有是大。佛所說者。非色相之身。是乃名為大身
也。盛釋。須菩提見得從法起報。報即法身。能見
非身之身。報身亦不可取。總以明無住真心。徧滿
法界。不當住於身相。廣錄。此示報身離六塵相。
法身離心緣相。心境皆空。以顯報身無住境。法身
無住心。是推明法報合一。宋徵輿曰。法身充滿
法界。不可以大小論也。今佛以須彌為問。是指報
<pb n="833"/>
身為喻耳。報身為喻。可以大小論。故答言甚大。又
恐人執取報身。故復言佛說非身是名大身。此直
指法身而言也。經貫云。非身。謂法身。即真心本
性也。非身名大身者。蓋指真心之無住。足以包大
虗藏沙界也。言至此。無住之義已盡。人不求之清
淨。而求有得。求莊嚴。得毋反小視其心乎。圓旨
云。佛於無住顯真心。空生即於非身見大身。問答
至此。乃見身土皆空。心境雙絕。不言福德而福德
難量矣。下文遂較量福德。○此節明佛以無相證。
△此分及前分俱從離相。推至無取。而此更以受
記嚴土申之。中段點明問意。說出一生字。結勸諸
菩薩無住生心。淨心常生。法身圓滿。此常生之心。
豎深橫遍。無去無來。因發喻以明無相法身之大。
而空生深解也。不曰心之生。而曰生其心者。此心
是正智。是顯現本有真心。於無所住中生之。並非
落寂滅見。佛設大身之問。而尊者即於非身悟大
身。益見身土皆空。心量之廓周無盡。○蓮師云。上
言心。下言身者。非反說到身外也。身字。即作心字
看。如來蓋欲廣須菩提之心。故以須彌山王之身
問之耳。此段問答。言無所得。無有莊嚴。而至於心
無所住。則此心方為廣大。託大身設問。此又是如
來開悟須菩提一則也。自須陀洹起。直說到菩薩。
層層駁入。俱是須菩提善解處。言四果中人。即答
以小乘之旨。言阿羅漢。即答以無諍之旨。言佛。即
答以無所得之旨。言菩薩。即答以非莊嚴之旨。隨
問隨答。而中間須菩提自說佛名之一段。是須菩
提以身自證之意。佛又說然燈佛一段。是如來以
身證須菩提意。針針相對。絕不支離。當以此番問
答為兩人本地風光。○大圓曰。若不知非身是名
大身。則諸相非相。渾身墮在非法相裏。何處有出
身之路。若不知大身即是非身。則一切賢聖。終身
落在差別路上。何日見全身之現哉。到這裏方知
無為法三字。未足以名此經。不得不問此經之名
矣。
<other>○無為福勝分第十一</other>
無為。法也。持經功德。人己俱利。無為之福。勝於
寶施。○覺非曰。前以四果無念。釋迦無得。申明
一切賢聖。皆此無為法。恐人信持不及。故又較
量福德。
須菩提。如恒河中所有沙數。如是沙等恒河。於意云
何。是諸恒河沙。寧為多不。
恒河。西土天竺之河。從阿耨池東流出。周迴四十
里。沙細如麵。佛多在此說法。故取為喻。弟子所習
見。使易曉耳。其中沙數無量。沙等恒河。是倒裝文
法。謂恒河如沙之多也。是諸恒河。其中之沙。寧為
多否。亦是假設之喻。不過言數之極多。以喻世界
之極大耳。
○須菩提言。甚多。世尊。但諸恒河。尚多無數。何況其
沙。
如恒河中所有沙數。是一沙即為一恒河。是諸河
中。又各有其沙。河尚無數。何況其中之沙也。
○須菩提。我今實言告汝。若有善男子善女人以七
寶滿爾所恒河沙數三千大千世界。以用布施。得福
多不。
前只說三千大千世界之寶施。此增言恒河沙數。
總見布施之極多耳。正解云。前已有一番較量。
然未說四果無心。釋迦無得。佛土不嚴而嚴。佛身
無取而取。猶未是般若極則。今斯義既明。法理兼
深。由是復取甚多之福以較量之。使受持者益知
所趨向也。
○須菩提言。甚多。世尊。
謂如此布施。得福豈有不多之理。但不知世尊以
為何如耳。
<pb n="834"/>
○佛告須菩提。若善男子善女人。於此經中。乃至受
持四句偈等為他人說。而此福德。勝前福德。
七寶布施。亦是難事。而持說尤為福勝者。布施總
屬有為。福德雖多。終有窮盡。不如受持經偈。輾轉
教人。皆得入佛知見。彼此利益。成無上道。脫離輪
迴。永超生死。此法施福德。歷劫常存。故勝河沙布
施也。大圓曰。七寶。乃世間之寶。難以比佛法出
世之至寶。恒河中所有沙。不若此經中出生佛法
之多。如是沙等恒河。不如此經佛法中。各各具非
佛非法之無為法身。是諸恒河所有沙數世界。又
不及非佛非法非身中。生出無量無邊諸佛法之
廣大。布施止得世福。受持則得性福。世福止及自
身福盡還墮。性福轉化眾生福普益多。豈可同日
而語哉。
△此第二番較量。比八分較量。更深一層。蓋七分
以前。止說得清淨法身。八分即以福德較量。因言
佛法皆從此經出。八分以下。歷舉聲聞菩薩。俱從
無為法中。現出許多差別。究竟歸於無為。然後結
勸諸菩薩。無住生心。而託大身作喻以驗之。則清
淨法身中之全體大用。一齊俱現矣。此較量功德。
所以一步深一步也。如如居士曰。既為大身。福
德何量。故持說能獲勝福。然揀外以表內。名為福
德性。本內以彰外。名為大身。不是兩義。如何此福
德勝前福德。蓋前說法固極元妙。然有賢聖差別
之階。此則四果與菩薩。同歸無得。大小渾融。以經
義之轉圓。顯持說之殊勝。若所說心性。前後無淺
深也。○又云。自須陀洹能作是念句至此。以大身
顯無相之殊勝也。統括其意。謂如來清淨法身。原
無法可得。若不能總持一切法門。未足為大。今以
佛之無得。蕩四果之無得。足引小乘為大乘。以菩
薩之無得。印佛之無得足化大乘為最上乘。法輪
所轉。點鐵成金。一身清淨。多身清淨。是名大身。其
為福德。豈可思量。又何疑於持說者之獲福乎。無
相之殊勝又曉然矣。宋徵輿曰。前分言非莊嚴
名莊嚴。非身名身。恐人撥置因果。故復申言福勝。
或以無遣有。或以有遣無。此為以有遣無也。直至
無無可遣。庶乎無為矣。
<other>○尊重正教分第十二</other>
佛教正大。受持者天人皆生敬重。○極言正教
尊重。以起經名。正教即無為法。佛以菩提法立
教。皆是盡性至命之理。正大無邪之論。人能尊
崇而敬重之。明心見性。了悟真空。為受持正教。
天人皆生敬重。○大圓曰。此分是申明此經功
德之所以勝。以足上十一分之義。初明處可敬。
二明人可尊。三明處有佛。總是申明福勝之所
以。
復次須菩提。隨說是經。乃至四句偈等。當知此處一
切世間天人阿修羅。皆應供養。如佛塔廟。何況有人
盡能受持讀誦。
如如居士曰。前兩言獲福。以受持與為他人說並
提。恐學人徒逐章句。虗務福勝。而於第一義諦。未
能思維修習。則自己不能成就。何能利益他人。故
歸重受持以示說法之本。下文云何為人演說。正
同此意。黃上彩曰。隨說。與後盡能相應。隨說是
經四字。一氣貫注。不得分開。或半部。或一章。乃至
最少如四句偈等。乃是隨舉經文之義。陳雄謂隨
順眾生而說。則隨字屬聽法之人。王日休謂隨其
所在之處。則隨字屬處。混入下文處字去。皆與盡
能二字。不相呼應。疏云。隨說者。一節之般若也。
盡能者。全體之般若也。世間天人阿修羅。謂天道
人道及魔道也。塔。藏佛舍利者。廟。樹佛形像者。說
是經。須跟定清淨不住相講。本清淨心說法。便是
如來法身。恭敬之者。何殊塔廟。說經處。且尊敬如
<pb n="835"/>
此。何況不但隨說。盡能受持讀誦者乎。
須菩提。當知是人。成就最上第一希有之法。
如如居士曰。經之所以貴於持說者。以此經為最
上第一希有之法也。化導他人不妨隨說句偈。若
自己成就。必期盡能受持。盡能之人。所成就之法。
乃最上第一希有之法也。寧不愈感天人恭敬耶。
受者。領會其意。思慧也。持者。服膺弗失。修慧也。對
本曰讀。離本曰誦。聞慧也。論三慧次第。先讀誦。次
受持。此云受持讀誦者。未受持而讀誦。領益猶淺。
既受持而讀誦。取精乃深。萬行修持。俱攝在四字
內。故能成就第一。盡能云者。金剛深慧無一不入。
受持。是不從章句討生活者。最上第一希有之法。
即前所云阿耨多羅三藐三菩提法也。正等正覺
為第一。第一是體。最上。即無上。是第一之相。希有。
是第一之用。所以下文止括第一。以該無上希有。
不曰成就功德。而曰成就法者。以受持者成就善
法。以利眾生。不徒以功德自了也。亦須法成就。然
後功德成就。故下文乃言成就功德。
若是經典所在之處。即為有佛。若尊重弟子。
正解。不特持誦能感動而已。若是經典所在之處。
即為有佛。不待外求。經在是。佛即在是。而大弟子
亦在是。直是三寶共居。宋徵輿曰。若。猶言及。謂
佛及佛弟子俱在也。如如居士曰。二若。字。不是
虗字眼。乃成就第一者。意中深信之詞。蓋其智與
理冥。視經典所在。則如有佛。即上文之見如來也。
皈依護持。自視為尊重大乘之弟子。與文殊輩無
異。即下文之荷擔如來也。否則末世之糟粕經典
者多矣。若執塗人而告之曰。經典之有佛有弟子。
豈不以為迂誕。金剛智珠云。經典在何處。即在
此心。若盡能持誦之人。自心誦得此經。自心解得
經義。自心體得無著無相之理。念念精進。常修佛
行。即自心是佛。故曰即為有佛。是名佛子。故曰弟
子。此三句。是讚持說者心常清淨。得真如妙性。自
利利他。福勝恒沙布施。其為天人修羅供養也宜
矣。
△上言無為福勝。以是經法勝也。是經雖少至句
偈。為人解說。即能破眾生之貪瞋癡而滅度之。故
天人神鬼。皆供養起敬。況於盡能受持讀誦。則最
上第一希有之法。是人定能成就之。更為天人所
敬仰矣。一切諸佛。皆從此經出。故此經在處。即佛
所在。即如護法之弟子所在。則此經即是正教所
在。不以說時便有。不說便無。有人誦讀則在。無人
誦讀則不在。所以繼往開來。傳法度人也。長水
曰。何況二字。有二意。一是說經之處尚如此。而況
說經之人。一是隨說四句尚如此。而況受持全經
之人。觀當知此處。與當知是人。兩個當知字可見。
大圓曰。此經受持。得最上法。故講經處。及經所
在處。即當尊敬供養。正欲人處處見此經。在在持
此經耳。然受持必先知經名。故下請名及受持法。
<other>○如法受持分第十三</other>
當依此般若之法。承受行持。○覺非曰。法名般
若照見萬法皆空。法喻金剛。專指一真不壞。依
此受持。便知本性湛然。一塵不染。法法頭頭。無
非般若。大圓曰。此章特示經名。是一部經點
眼處。這般若。是上半部經的眼目。下半部經的
根原。即非般若。三句。是言智體無相。以見此經
逈脫根塵。不拘文字也。此三句。根前非身名身
來。伏下半無法得菩提之根。三千大千一段。是
言法界非相。法法皆同般若也。伏下半一切法
皆佛法之根。三十二相一段。是言佛身無相。例
明法界無相。并顯智身無相也。至此方知非身
大身的實落處。因以捨身功德喻之。
爾時須菩提白佛言。世尊。當何名此經。我等云何奉
<pb n="836"/>
持。
如如居士曰。此經能成就第一法。則當立總題之
名。俾可奉持。故以何名為請。前既言受持讀誦。此
何以復言云何奉持。蓋受持讀誦。是修行常軌。空
生妙悟所及。有求珠於罔象之意。佛嘉其問。故下
文以所以二字徵之。盛註。佛說。皆經也。初稱言
說章句。次稱法。第七段稱經。至此乃備言經勝。
○佛告須菩提。是經名為金剛般若波羅蜜。以是名
字。汝當奉持。
大圓曰。上文言佛法皆從此經出。又言寶施不及
持經。而未說出此經名目。欲知義趣。須先識名。因
問示名。庶不使奉持無法。從前說降伏安住。並未
說出般若。其間如度生破盡度相。布施破盡施相。
見佛破盡身相。淨信破盡法相。是箇甚麼物如是
堅固。如是猛利。說箇真如無為。猶是鈍置。全是般
若的力用。喚作金剛劍。亦喚作金剛眼睛。此眼一
開。則纖塵不留。四相俱掃。在四果非四果。在菩薩
非菩薩。在佛非佛。在法非法。著不得一毫修證。一
毫漸次。所以佛將此二字安名。又加以金剛二字。
以見至堅至利。不與萬法為侶。乃一切俱空。一切
具足。乃是到彼岸之般若。而非精進禪定分別之
般若也。須菩提解空第一。非無般若。為他樂修阿
蘭那行。亦只是精進禪定兼修之般若。而非無上
正等正覺之金剛般若也。若不是世尊與他點破。
則從前所說安住降伏之法。未免依舊落在修證
差別路上去。安能使其涕淚俱下。頓見實相哉。所
以佛但云以是名字。汝當奉持。直下一了百當。不
可更贅一語也。如如曰。是經名為金剛般若波
羅蜜。但躡上文。不攬下意。與題目之金剛般若波
羅蜜。其義不同。因果無相。至於不可取。不可說。非
法。非非法。生清淨心。是為金剛般若。得而無得。證
福德性。以成大身。是為到彼岸。此中原無一切。故
不壞於一切。能壞一切。而亦不必壞一切。鋒不利
而銛。岸不移而到。故以強名耳。
所以者何。
言所以奉持者當何如。呼起下數節。
須菩提。佛說般若波羅蜜。即非般若波羅蜜。是名般
若波羅蜜。
秦譯古本無此句。大圓曰。有名即有相。佛既教
人離相。却立一箇經名。豈非又生一相。殊不知般
若即非般若。本來無相。則名亦非名也。蓋般若即
是人清淨心體上的一點靈光。把不住。取不得的。
住處無方所。用處無痕迹。這箇面目。須在無所住
而生其心識取。盤山云。心月孤圓。光吞萬象。圓覺
經云。有照有覺。俱名障礙。所以般若即非般若。然
而又不是無覺無照的。世尊於即非般若處轉一
語曰。是名般若波羅蜜。離一切相。即一切法。盡大
地無有一法是般若存住處。亦無有一法不是般
若放光處。只此三句。逢有破有。逢空破空。并中道
亦不立。描出箇金剛般若的樣子。分明為般若點
睛。亦即為奉持二字點睛。○盛釋。此經從性體立
名。中有真覺。為般若之智慧。如金剛之能斷。超證
菩提。汝當奉持。只奉持此心而已。此心之外。別無
般若波羅蜜。所謂即心即佛是也。佛恐人於句下
求法。故云即非。覺性無體。何有於名。自說自翻。直
欲使奉持之人。胸中不留一箇字脚。
須菩提於意云何。如來有所說法不。○須菩提白佛
言世尊。如來無所說。
大圓曰。佛說般若三句。如來但為點醒。若向自家
迴光一照。方知三句只是一句。一句實無一字。本
來原是如此。所以如來急急問道。如來有所說法
否。探他一探。空生便一句領過曰。如來無所說。只
此一句便與如來打箇對同印子。與如來把手同
<pb n="837"/>
行。此方是真能奉持的人。空生悟到這裏。已是十
分圓滿。然而理上見則易。事上見則難。所以下文
又將世界微塵發問。如如曰。善現已知名字當
空。但經中如許深義。未免尚懷愛樂。佛恐其以空
名字。即為清淨。故以是經所說之法問之。此與前
如來有所說法耶。語同意異。前說字。承如我說法
句。泛言教授。此說字。專言此經。空生直悟為無所
說。既空其名。并空其義矣。前云無有定法如來可
說。猶存空有二義。此直云如來無所說。所謂第一
義諦無聲字也。前云佛說般若即非般若。猶作說
般若觀。此則并無佛說之相。是奉持者之空觀也。
○此第七番探驗。
○須菩提於意云何。三千大千世界所有微塵是為
多不。○須菩提言甚多。世尊。
大圓曰。今人見到圓同太虗。無欠無餘田地。往往
避三界如牢獄。視塵世如畏途。殊不知總是自家
屋裏事。所以世尊將世界微塵。發箇問端。向這裏
得箇活路。方不向無所說處坐定。空生只識得自
己真空面目。至於大而世界。細而微塵。却沒有這
箇心胸眼目。去包羅得他。辨析得他。故只於事相
上答箇甚多。
○須菩提。諸微塵。如來說非微塵。是名微塵。如來說
世界。非世界。是名世界。
大圓曰。世尊只得與他點破。呼名而告之。這至多
的微塵。眾生在裡許流轉。二乘向裡許脫離。若自
如來看來。却是當體全空的。向即非微塵處與他
安名曰是名微塵。依舊無所說也。如來說這三千
大千世界。眾生向此中頭出頭沒。二乘向此外無
生無滅。自如來視之。亦當體全空的。向即非世界
處與他安名曰是名世界。依舊無所說也。如如
曰。般若之體。離名字。離言說。離心緣。今名說俱離。
心緣安在。因塵界乃有心緣。然塵界果為實有乎。
微塵者。八萬四千塵勞也。世界者。眾生世界也。三
千大千世界所有微塵。所謂眾生無邊。煩惱無盡
也。空生曰甚多。尚帶情器。不知諸微塵佛說非微
塵。塵勞本清淨。無塵可捨。既無可捨。則微塵何必
不有。是名微塵而已。如來說世界非世界。世界皆
法界。無世界可離。既無可離。則世界何必不有。是
名世界而已。塵塵無礙。剎剎互融。是奉持者之假
觀也。○盛釋。尊者既領說即無說之旨。世尊復舉
塵性根性之皆空。為第八番探驗。以塵性言之。微
塵是別。世界是總。聚塵成界。析界為塵。互成互破。
體色皆空。佛謂文殊曰。在世離世。在塵離塵。是究
竟法。即非塵非界之義也。故曰塵界是俗諦。非塵
界是真諦。塵界不二是中諦。解義云。此說眾生
性中妄念如世界中所有微塵。若能修般若無著
無相之行。了妄念塵勞。即清淨法性。故云即非微
塵。了妄即真。真妄俱泯。故云是名微塵。性無塵勞。
即佛世界。性有塵勞。即眾生世界。了諸妄念。湛然
空寂。故云非世界。證得法身。普見塵剎。應用無方。
故云是名世界。決疑云。此示塵剎皆法身也。若
以塵界觀之。則滿目萬象。森然塵境。若以非塵界
觀之。則一道虗閒。真空真寂。所謂寂滅虗靈。寄森
羅而顯象。縱橫幻境。歸一性而融真。圓旨云。般
若心光。大包千界。細入微塵。長水云。盡十方世
界是自己光明是也。
須菩提於意云何。可以三十二相見如來不。○不也
世尊。不可以三十二相得見如來。何以故。如來說三
十二相。即是非相。是名三十二相。
大圓曰。如來說到這裏。將如來非身的大身。一時
寫出。猶恐空生未會。却將從前所問明的身相。重
來點撥他。曹溪云。觀相原妄。無可指陳。不妨相。
即無相。故曰即非身相。觀性原真。塵塵妙覺。不妨
<pb n="838"/>
無相即相。故曰是名三十二相。疏云。非相假名
身相。只以身為非身。不是遣除身。別有一非身也。
亦非遣相別有無相。相無不一不異。如如曰。善現
前云不可以身相見如來。是偏說虗空。此云不可
以三十二相見如來。是了知應化。悟境懸殊。蓋說
身相非相者。乃翻結業成解脫。故佛曰即見如來。
說三十二相非相者。別有為於無為。故空生曰不
可見如來。是真不為法輪轉者。即應化離應化。是
奉持者之中觀也。決疑。此離應化示法化冥一
也。三十二相。本非無相。而相即非相。則化身即法
身矣。三身一體。莫謂有相非佛也。圓旨云。上文
佛言。塵界俱是心光。則當身自不作色相會。宜空
生之應聲如響也。王日詮曰。所說之法。既是無
法。則所現應身。亦豈有身。觀世界微塵可見矣。應
身三十二。相即是無相。應本無應。法身無相。即是
三十二相。法本無法。法應不異塵界一如。此與下一
合理相分互發。此先喻而後身。下先身而後喻也。
○須菩提。若有善男子善女人。以恒河沙等身命布
施。若復有人。於此經中乃至受持。四句偈等。為他人
說。其福甚多。
大圓曰。世間最寶惜者身命。非千界七寶之比。然
猶見有身可捨。是未知身相即非身相也。猶見布
施有恒河沙之多。是未知布施不住於相也。自救
不了。終成苦果。若受持演說。自度度人。俱離名相。
施等虗空。豈不天壤懸殊哉。正解云。受持是法
身因。故福最為殊勝。經文前以奉持始。後以奉持
終。極宜留意。蓋真能奉持者。稱性而行。本心而現。
莫非金剛全體。○如如曰。自隨說自經至此。以奉
持顯無相之殊勝也。統括其意。謂說法先觀受持。
受持期於成就。今奉持是經者。空名字相。空言說
相。離塵界相。離應化相。如此成就。豈非第一希有。
以此為他人說。是以第一希有之法。利益他人。故
其福甚多。無相之殊勝顯然矣。盛釋。此仍結到
持經福德。初以大千寶施較經勝。次以河沙寶施
較經勝。皆外財也。至此說到身命布施。是內財也。
較財施雖優。總是有漏因果。此為下文較量身命
之始。
△此分是一部經點眼處。所以者下。申言般若以
答奉持之法。般若即非般若三句。言智體無相。以
見此經逈脫根塵。不拘文字。隨引塵界色身對顯
之。正見塵界全是法界色身。不異智身。法身無邊。
功德亦無邊矣。故以捨身功德。不及受持結之。
宗通云。是經離文字相。故無所說。離煩惱相。故非
微塵。離人天相。故非世界。乃至離佛色身。故非三
十二相。離般若自性。故非般若波羅蜜。如此法門。
能受持者。豈非成就第一希有之法。寶施身命施。
安足彷彿其萬一乎。故下文但讚歎能契此理。轉
教人者。其福無量。○憨山曰。空生未聞此法時。其
心未安。初請降伏。以所知所見。滿目塵境。眾生與
佛。穢淨殊途。取捨異趣。故其心不安。難以降伏。特
起種種疑情。初疑眾生難度。則告以眾生本空。又
疑佛果難求。則告以佛不必求。次疑布施難周。則
告以三輪體空。次疑佛土難嚴。則告以心淨則嚴。
次疑報身無寄。則告以法身無依。到此空生羣疑
氷釋。佛心披露。故領旨請名也。佛隨說隨掃。空生
言下即悟。於說法處。已能領會矣。佛更欲其處處
如此領會。如細而微塵。大而世界。妙至三十二相。
都無所著。方是般若法。方是真受持。故皆非之而
皆是名也。
<other>○離相寂滅分第十四</other>
脫離一切形相。則真心寂靜。妄念消滅。○此實
證諸相悉是非相。而持經意已完。覺非曰。本
性空寂。原來無相。直至割截身體。如風過空。方
<pb n="839"/>
是離相實際處。○此空生聞經深解。言信心清
淨。即生實相。如來印可其說。因教從解起行。於
六波羅蜜上。一一離相發心。以利益眾生也。○
此分通段。不出理行果三法。既示實相之理。令
人信解。又明無住之行。使人修行。又顯無得之
報。令人證入。三法已明。正說畢矣。故此下至十
六分。但顯勝功德。勸讚流通。
爾時須菩提聞說是經。深解義趣。涕淚悲泣而白佛
言。
大圓曰。空生知捨命所感之福。不如持說。心悟真
空無相之義趣。傷其覺悟之晚。故感極涕零也。空
生向在實相上用心。未向諸相非相處開眼。所以
法見未忘。如來點出經名般若。然後透出金剛眼
睛。方知實相即是非相。眾生四相即是非相。凡聖
情盡。人法雙忘。一切相離。目前依正根塵。無非是
佛境界。所謂深解義趣也。義乃名中之義。經以般
若為名。般若以破相為主。不住於相。便是此經之
義。義之究竟歸著處為趣。不住於相。即生實相。便
是義中之趣。空生解後。既喜其聞。且悲其晚。又愍
當時眾生。及未來眾生。聾瞽是法。不覺涕淚俱下
也。
希有世尊。佛說如是甚深經典。我從昔來所得慧眼。
未曾得聞如是之經。
大圓曰。前贊希有。在度生上說。此贊希有。在說法
處說。前淺後深。佛說如是甚深經典。不惟人空。而
且法空。并般若智相亦空。昔得慧眼。止空人執。今
聞是經。并空法執。歎其希有。因欲起教以示未來。
如如曰。兩聞字要重看。與前願樂欲聞聞字相。
應如是說須如是聞。乃足荷其護囑。聞說是經三
句。是結集者摹寫空生之聞境。我從昔來三句。是
空生自寫其聞境。不直曰深解義趣。先曰聞說是
經。惟聞乃能解也。
世尊。若復有人。得聞是經。信心清淨。即生實相。當知
是人。成就第一希有功德。
大圓曰。空生自陳己悟。猶恐會上有聲聞小乘。聞
而未必信者。故言若復有人得聞是經。而信得此
外別無有法。此中亦無法相可得。人執法執俱捐。
人空法空雙顯。便見真實性相。即從此無相中生
出。猶鑑空即能照也。這箇得聞。便是聞慧清淨。這
箇信心。便是思慧清淨。這箇實相。便是修慧清淨。
全體真如。實相未生。縱修功德。不出有為有漏作
用。總是染緣幻相。實相既生。法身中具有恒沙性
功德。自然觸處圓成。皆是第一義諦。故云希有。變
福言功者。功成果滿。福不足道也。蓮師云。實相
二字。是如來實地功夫。若未從實相處修持泛言
空相。便落寂滅。何處發生。故言實相。以使人從此
實地生出空相。從此修持也。陳雄曰。性中具如
來法身。是之謂實相。夫悟理而至於證實相。吾知
成就法身。功德莫出其右。故云第一希有。李騰
芳曰。信心者。信及無我等四相。而修不住相之行
也。清淨者。即人法兩空之心。不住於相也。實相者。
即清淨法身。非有非無。不生不滅。如如不動者也。
則生實相者。蓋人心本自清淨。以住相故生虗妄。
以不住相故生實相。因對虗妄說。故說實相。因對
虗妄滅。即說實相生。實則相歸無相。生豈有生。故
空生自下轉語云。是實相者。即是非相。
世尊。是實相者。即是非相。是故如來說名實相。
空生又恐人聞實相之名。遂生實相之想。急轉一
語掃之。是實相者。所謂真體全空。二邊不立。中道
不安。如太虗空。無形相可以執著。故云即是非相。
集解。實相。即是本性空淨。非有少法可尋的相。
若執經求悟。便拋却自己真經。畢竟非實。又如
來以非相為實相。以有相為幻相。只說實相無相。
<pb n="840"/>
不是說無實相也。莫要錯會。又既曰實相。又曰
非相。既曰非相。又曰實相。譬如虗空。於十方中求
不可得。然非無虗空也。
世尊。我今得聞如是經典。信解受持。不足為難。若當
來世後五百歲。其有眾生得聞是經。信解受持。是人
即為第一希有。
如如曰。空生甫幸自聞。即以能聞望人。且望來世
後五百歲之眾生。一則曰第一。再則曰第一。與佛
之以獲福歆動持說者。同一惓切。蓋實知受持讀
誦。能成就第一法也。又恐眾生誤。認受持讀誦。全
在章句。於自家善根不能生發。故先言信以清淨。
次言信解。以示受持讀誦之本。盛釋。此尊者深
信法勝。既曉同會大眾。更欲流傳末世也。得聞。是
聞慧。信解。是思慧。受持。是修慧。信中又具四義。一
信萬法不外一心。二信是經決能開性靈出生死。
三信眾生各具一心三般若。四信日用中心體空
寂。便是受持大法力。故云第一希有。下文復徵希
有之故。
何以故。此人無我相。無人相。無眾生相。無壽者相。
何以見其希有。正以此經義甚深。非僅受持文字。
可稱信解。惟四相俱無。所以能悟般若妙義。信解
受持也。○此人空也。
所以者何。我相即是非相。人相眾生相壽者相即是
非相。
又須知是人所以能持是經而無四相者何也。為
他信心清淨。了知五蘊本來空寂。我相即是非相。
彼此原來絕待。人相即是非相。萬象一法所印。眾
生即非眾生。億劫不出剎那。壽者即非壽者。既悟
諸相非相之旨。四相所以不煩斷滅。而當體全空
也。此法空也。
何以故。離一切諸相。即名諸佛。
又何以知四相非相。蓋但云無相。二乘亦能。止得
人空。既知相即非相。則法本無法。法相空。則空見
亦忘。淨悟三空。契合實理。性靈發現。可證清淨法
身矣。此并空見亦忘也。如如曰。前云見諸相非
相即見如來。末指其如何見。言一切諸佛從此經
出。末指其如何出。今解悟所到。作決定義。曰離一
切諸相。即名諸佛。如是見如是出也。妙在離字。凡
無與有對。非與是對。離則有無雙遣。是非不立。無
妄無真。湛然圓覺。故佛重言以印之。
○佛告須菩提。如是如是。若復有人得聞是經。不驚
不怖不畏。當知是人。甚為希有。
須菩提信生實相。我法兼忘。直至相盡名佛。言言
見諦。深契如來之旨。故以如是如是印可之。不惟
信解受持為希有。聞是經而不驚其言之過。不怖
其道之高。不畏其行之難。此人亦為希有。下徵其
故。如如曰。佛慮善現。執第一之見。仍未離相。故
纔為印許。隨以竿頭進步。奪其所據。蓋善現深解
悲泣。悲生於喜。喜生於驚。驚則怖與畏相因而起。
終有第一之相在。故說此示之。不驚不怖不畏之
詣甚深。須得於信解受持之後。驚者。愕也。怖者。恐
也。畏者。猶豫也。驚與愛對。怖與樂對。畏與銳對。人
能智與理冥。不生愛想。不作樂想。渾無銳精。則可
以名此。
何以故。須菩提。如來說第一波羅蜜。即非第一波羅
蜜。是名第一波羅蜜。
空生既能深解。如來便要他實實去行六度。故此
下以六波羅蜜示之。大圓曰。六波羅蜜中般若
是法身正因。餘五度為助緣。法身最大最無上。惟
般若能成就法身。故云第一。前言般若即非般若。
是就般若一波羅蜜而言。自無體性也。此第一即
非第一。是對餘五波羅蜜而言。而說六度總一般
若萬行同成第一。以起下忍辱布施。離一切相之
<pb n="841"/>
意也。如如曰。非第一者。是清淨之心。是名第一
者。乃圓證之旨。圓旨云。須菩提所云希有者。是
能見實相之人。佛所云希有者。乃實相現前。而不
驚不怖不畏之人也。蓋金剛般若。貫徹五度。為第
一波羅蜜。然不驚怖而作第一會者。是名第一。有
驚怖則非清淨心相矣。何得為第一希有乎。
須菩提。忍辱波羅蜜。如來說非忍辱波羅蜜。是名忍
辱波羅蜜。
秦譯及古本無是名句。如如曰。前云非般若波
羅蜜。非第一波羅蜜。猶恐眾生未能通達於五度。
故再拈忍辱示之。持戒。精進。禪定。般若。悉在心上
修習。布施。忍辱。則見於應為。菩薩饒益有情。正於
應為徵心。故經中言布施忍辱以攝餘度。起修貴
於能捨。故以布施攝修。得果貴於能忘。故以忍辱
攝果。大圓曰。六度中最難離相者。無如忍辱一
度。被人毀害曰辱。我能安受曰忍。此見性之後。習
定修慧。最緊要關頭。所以菩薩當行忍辱波羅蜜。
然見有辱可忍。即不能忍矣。此忍辱原從般若而
出。本源之心。寂然不動。外不見有所辱之相。內不
見有能忍之心。是般若體中。本無我人。誰加誰忍。
何以故。須菩提。如我昔為歌利王割截身體。我於爾
時。無我相。無人相。無眾生相。無壽者相。
徵其所以忍辱非忍辱者。將己行之行證之。集
解。忍辱實有此事相。何以言非忍辱。只為能離四
相故。如來引己事明之。歌利。華言極惡。如來昔因
中。證初地已。山居修道。王帶宮女出獵。因倦而寢。
諸人入山禮仙。王覺大怒。入山尋之。問仙得果否。
答曰未得。又問以何為戒。答曰以忍為戒。王割其
耳。容顏不變。又劓其鼻。截其手。其臣爭諫不聽。四
天王雨沙石。王怖畏懺悔。仙復身如故。王後皈信
受記。
何以故。我於往昔節節支解時。若有我相人相眾生
相壽者相。應生嗔恨。
有四相。便見有辱。有辱即有恨。有恨即有忍。有忍
即有住。住於有忍。即非無忍矣。如來惜己苦行。轉
人貪嗔。若有嗔恨。則被截者與加害者。同一無明。
即非慈悲。何能化導。○盛云。上言第一波羅蜜。此
又於六波羅蜜中。舉一忍辱。以證身命亦無住也。
說非忍辱。是忍而無忍。如我一證。是極苦忍亦非
忍也。無四相。正明非忍。與前度生無四相。持經無
四相。互為發明。見得名雖忍辱。體總般若。如菩薩
苦行。直造本源。不成苦果。
須菩提。又念過去於五百世作忍辱仙人。於爾所世。
無我相。無人相。無眾生相。無壽者相。
且此忍辱之行。不但於歌利王如此。未遇歌利以
前。曾於過去五百世作忍辱仙人。修忍辱之行。已
經脫離四相。住世已無四相之累。歷劫自能頓悟
真空。言佛所修。非止一世一事也。是知忍辱乃學
道之先務。首要破其嗔心。方離四相。○四相總歸
我相。我相於布施忍辱。盤結甚堅。故此疊言忍辱
無相。下又言布施無住。無非示菩薩以無我之義。
是故須菩提。菩薩應離一切相。（五字總貫下文）發阿耨多羅
三藐三菩提心。
如如曰。以上詳言離相。以立修行之準。此乃就發
心者說。佛意謂聞經之人。去佛甚遠。而能無驚怖
諸相。忍辱仙人尚未成佛。而已無我等四相。汝莫
謂離一切相。是諸佛極詣。菩薩皆當以此發心者
也。經中言菩薩無四相。即言眾生無四相。言眾生
無法相無非法相。即言如來非法非非法。言離一
切相名諸佛。即言應離一切相發菩提心。總是平
等本際。決定眾生是佛也。空生前問。如何住降。不
問如何發心。佛却示以離相發心。所謂本起因地。
澄水必於其原。滋木必於其本。識得離相發心。不
<pb n="842"/>
必別求住降矣。
不應住色生心。不應住聲香味觸法生心。應生無所
住心。若心有住。即為非住。
如如曰。離相發心。則所發之心。即無所住之心也。
發則生矣。故不應住色生心。不應住聲香味觸法
生心。即生無所住心可也。不應住色二句。已見上
文。此更申言上是不應以有住生心。此是不應生
有住之心。意微有異。前云應無所住而生其心。恐
人認作兩層。有無所住之心。又有所生之心。轉非
清淨。故直曰生無所住心。言生此原無所所住之
心。更不必以無所住而生也。前云不住於相。及應
如所教住。義原合一。此云若心有住即為非住。合
一之義。於此發明。大圓曰。要離我人四相先離
六塵。我人四相。由住著六塵而起也。不應住色等
者。誡著相生心而修行也。應無所住等者。勸離相
生心而修行也。若心有住。即為非住者。謂住於色
等。即不住於菩提。入此出彼。幾微之際。不可不慎。
是故佛說。菩薩心。不應住色布施。須菩提。菩薩為利
益一切眾生故。（各本無故字）應如是布施。
盛云。不應住色布施。又承不住生心。結歸離相本
旨。此色字。只應作相字看。如如曰。此色字。該聲
香味觸法在內。上先言不住相等布施。再言不住
色等生心。此則言不住色等生心。即不住色布施。
以融合上文兩義。○上文詳言離一切相。至於無
所不空。慮空生因此。遂以己所證無生。即是佛之
離一切相。而於一切眾生置之度外。故急呼而示
之。布施。指法施言。滅度眾生。即是利益眾生。佛恐
行人認無滅度為虗無。故以利益二字指示實際。
蓋必利人福德。益人智慧。實實有其功用。始成其
滅度。此是菩薩宏誓之量。勸修之本。上文離一切
諸相。總為此耳。因眾生住著根塵。故廣行化導。若
布施者。先有住著。何以化彼住著之心。所以決當
如是布施。然後自性獲清淨無為功德。而眾生亦
受清淨無為之利益也。
如來說一切諸相。即是非相。又說一切眾生。即非眾
生。
大圓曰。所謂應離相布施。不聞如來之言耶。如來
說一切諸相。因緣所生。盡是假合。相即非相。一切
眾生。悉皆佛子。迷則為眾生。悟則不是眾生。生即
非生。夫相既非相。則布施有何色相可住。眾生既
非眾生。豈可以有相之布施利益之乎。集解。又
將本來寂滅生佛同源的法性說明。以見相無可
住之故。正解。一切諸相是法境。即是非相。顯法
空。一切眾生是人境。即非眾生。顯人空。然此人法
二相。本是空無。眾生不知。妄執為有。如來說者。意
令知而離之也。○經貫云。此節結前起後。如來一
切諸相二句。承上菩薩應離一切相。以結前諸相
非相意。一切眾生二句。因上詳言利益眾生。恐人
又生眾生相。故又舉眾二字詳明之。以結前滅度
無量眾生。實無滅度意。一切諸相非相者。謂諸相
非本性所有而離之。乃本性所無而為非相。不但
不應住。原無可住也。一切眾生非眾生者。各明本
性離一切相即是諸佛也。
須菩提。如來是真語者。實語者。如語者。不誑語者。不
異語者。須菩提。如來所得法。此法無實無虗。
佛恐人不契無相之理。或疑佛語轉說轉深。故以
五語堅人信心。是語真實。無妄無虗。是語如如。契
真如理。非欺誑之語。非變易怪異之語。總是說無
上菩提。欲人了悟佛法耳。如如曰。如來所語之
法。即如來所得之法也。前云不應取法。何又言得
法。蓋非其有者為取。還吾所有者為得。此心空空
洞洞。萬法從此而生。取則失其空洞之原。心失則
法失。無取則還吾本來清淨地。心得則法得。此法
<pb n="843"/>
字見其別於小法。前言虗空。言虗妄。恐執此則礙
於實。言生實信。言以此為實。恐執此又礙於虗。故
又并空之曰無實無虗。此所謂不二法門也。大
圓曰。此即空不空如來藏也。非實故六度兼行。而
心不住於有。非虗故離一切相。而法未始墮於無。
定慧齊行。寂感一致。正是菩提妙境。佛之所得者
此也。所說者此也。李云。此法即此心。無實者。心
體空寂。無虗者。妙用無方。盛云。法乃無為真如
之法。法體空寂。無相可得。故云無實。非相即相。有
真空體。故云無虗。不得言中執有。不得離言執無。
即無住也。蓮師云。虗實二字。合說有味。虗中想
出實際。實中想出虗理。虗實相形。乃成如來妙法。
須菩提。若菩薩心住於法。而行布施。如人入闇。則無
所見。若菩薩心不住法。而行布施。如人有目。日光明
照見種種色。
如如曰。如來法無虗實所以利益眾生也。則菩薩
以布施行利益者。可住於法乎。法者。一切世間出
世間等化眾生之法也。上文反覆言離一切相。自
利功滿。菩薩為利益一切句以下。則詳言利他之
行。曾云。闇謂無智。明謂有智。明與闇對。是對法
也。智生則無智滅。明生則闇滅。集解。日能破闇。
如智破惑。目能見空。如智證理。二喻合成一智。○
盛釋。此第三番結勸也。上言此法無實無虗。已見
法無可執。故以住無住之得失示之。身之無住。由
於心之無住。故究其原而以心言之。住則著相。為
煩惱所障。故云入闇。無住則人我兩忘。智光獨照。
故云種種色。
須菩提。當來之世。若有善男子善女人。能於此經受
持讀誦。則為如來。以佛智慧。悉知是人。悉見是人。皆
得成就無量無邊功德。
盛釋。此無住之法。自度度人。無所不可。雖在末世。
有受持修行者。皆在如來智慧之中。悉知悉見。又
結歸經勝也。經貫云。以能字貫下。俱以不住於
法言。即為如來。以同具般若言。無量無邊。以不特
覺己性。且覺人性。不特覺一時。且覺及千萬世也。
利益眾生而為功。長養菩提而為德。周法界而無
方。歷萬劫而常在。其成就豈有限量邊所哉。長
水云。得真如由心淨。心淨由不住法。不住法由有
智。有智由聞經。當知此經有其勝德。故須讚歎以
示將來也。
△上文歷言持經之效而經以般若為名。般若以
破相為主。不住於相。即生實相。尊者自陳悟解。嘆
信經之人。實相離相。功德希有。佛因於離相之義。
推極言之。舉忍施以例其餘。教以從解起行。於六
波羅蜜上。一一離相發心。以利益眾生。一路反覆
申明。推見相無可住之故。使修行者知所從事。而
以無實無虗。括此經之宗旨。末又借入闇處明。以
喻經勝。洵知心法無住。而如來之說。詎有謬乎。受
持讀誦者。若能頓悟自心。真空無住。不事色相之
求。而周沙界之益。從性起修。真福德性也。發心至
此無不降伏。無非菩提矣。○自第五分起。至此分
即名諸佛止。總是離相見佛。自此分如是如是起。
至第十六分止。總名行解相應。
<other>○持經功德分第十五</other>
行持此經。功德難量。○此正說持經功德之勝。
上章以佛智慧四句是綱。下文節節承上說來。
歸結到不可思議。為人解說上。言捨命不及持
經。以要言之。下言經義深妙。非小根人所能擔
荷。正釋福勝之所以。在在處處下。言經中有佛
全身。人當尊敬。覺非曰。捨身布施。不能見性。
果報有盡。大乘經典。直下見性。為眾說明。即為
荷擔佛法。所謂功德在自性也。
須菩提。若有善男子善女人。初日分以恒河沙等身
<pb n="844"/>
布施。中日分復以恒河沙等身布施。後日分亦以恒
河沙等身布施。如是無量百千萬億劫以身布施。若
復有人聞此經典信心（如前信心清淨）不逆。（如前不驚不怖不畏）其福
勝彼。何況書寫受持讀誦。為人解說。
前者如法受持。無為福勝。猶是從修見性。而非從
性起修。今茲心不住法。而全經受持。無邊功德。皆
得成就。則是大乘道法。不可思議。故呼須菩提而
告之。初日。中日。後日。以一日言。早中晚三時也。恒
河沙。言其多。無量劫。言其久。皆借喻也。但捨身命。
不能見性。仍為有漏業因。聞經信心。頓見自性。一
志修行。更無退轉。此人得般若之福。大勝命施之
福。何況又能為人解說。使人皆從性起修。其無邊
功德。可思議乎。可稱量乎。陳雄曰。佛恐世人執
著如來忍辱之說。徒以身施。而於自己性與他人
性。無分毫利益。故於十三分言之。至此復言。屢救
其失。○下即推言所以福勝之故。
須菩提。以要言之。是經有不可思議。不可稱量。無邊
功德。
人之福勝。由於經勝。而經之勝。讚歎所不能窮。以
要言之。此般若之體。廣大而無名相。其功德亦廣
大而無名相。不可以心思。不可以口議。不可以器
物量。不可以邊際測。所以如來不輕為人說。惟為
發菩提心。趨菩薩乘趨最上乘大根氣人說也。是
經。即文字中所詮實相般若。如如曰。要者。宗也。
應機不妨施權。歸宗在於顯實。所謂頓教詮無二
無三。言思斯絕。是為經之要也。不可思議。故不可
稱量。財施。身施。多劫思。俱莫能較。故功德無邊。
如來為發大乘者說。為發最上乘者說。
大乘。謂菩薩乘也。最上乘。謂佛乘也。聲聞。獨了生
死。不度眾生。名小乘。如車乘之小者。止能自載也。
緣覺。半為人。半為己。所度無多。名中乘。菩薩。能度
一切眾生。為大乘。佛能兼眾生菩薩而皆度之。為
最上乘。此上不復有乘也。發。乃起發之發。謂起發
此乘以濟度眾生也。蓮師云。乘即車乘。取通遠
之義。雖有大小上中下之分。為乘則一。乘有輪始
可轉行。故以法為法輪。有法而不能流通。猶之有
乘而不用以行遠。謂之大乘者。取義法輪轉通之
意也。如如曰。發大乘最上乘。即是發阿耨多羅
三藐三菩提心。菩薩為已發最上乘之人。善男子
善女人為能發最上乘之人。眾生為未發最上乘
之人。然未發上乘。實是能發上乘者。如來護囑菩
薩。為已發上乘者說。正為能發上乘者說。為能發
上乘者說。正深於為未發上乘者說。所以下文廣
為人說。如來即悉知悉見是人。
若有人能。受持讀誦。廣為人說。如來悉知是人。悉見
是人。皆得成就不可量。不可稱。無有邊。不可思議功
德。
如如曰。受持讀誦。是自利。廣為人說。是利他。自利
乃利他之本。利他即自利之實。自他不二。方為最
上乘心量。廣為人說。正欲使人如己受持。乃是無
我人等相以滅度眾生。故得成就功德。其曰如來
悉知悉見者。以是人廣為人說之心。與如來為發
最上乘說之心。同此公普也。以經義而言。須由體
以達用。故自不可思議。以及於不可稱。不可量。無
有邊。以人之成就而言。則由用以顯體。故自不可
量。不可稱。無有邊。以歸於不可思議。皆得成就四
句。以功德言。應上文成就第一功德。下如是人等
二句。以法言。應上文成就最上法。
如是人等即為荷擔如來阿耨多羅三藐三菩提。何
以故。須菩提。若樂小法者。著我見人見眾生見壽者
見。即於此經不能聽受讀誦為人解說。
如如曰。如來阿耨多羅三藐三菩提。所謂大乘法。
最上法也。何不曰自得菩提。而曰荷擔如來菩提。
<pb n="845"/>
佛恐空生認得菩提為自證善果。故以菩提本於
如來。示正法授受之宗。如來護念付囑。專是求荷
擔之人。荷擔之義。從乘字生來。然乘是運至佛之
法界。荷擔直將佛之法界。肩承在自身上。更為諸
佛所倚賴者。不度眾生成佛。則無息肩日子。豈樂
小法者能幾及乎。若樂小法三句。正反釋最上乘
乃能無相。無相及能受持解說。成就功德也。前云
我相。此云我見。更切病源。人生生死輪迴。由有妄
見。見則有取。取則有著。著則成相。故妄見又為妄
相根本。有四種見。則不能見種種色矣。
須菩提。在在處處。若有此經。一切世間天人阿修羅
所應供養。當知此處。即為是塔。皆應恭敬。作禮圍繞。
以諸華香而散其處。
此經所具功德。不可思議。此經在處。可輕慢乎。此
經中具諸佛全身。但流布處。即是法身常住。故凡
有此經之所。即為有佛。所以一切天人阿修羅。無
不當恭敬於內。供養於外。以諸寶華妙香。布散於
其處也。重其處者。重其法也。法所在處尚可重。而
況持法之人乎。所以信心持說者。便能荷擔菩提。
而百千萬億劫以身布施。不足較矣。○前言塔廟。
是說經處。此是有經處。各有分別。總名經勝也。前
言四相。主六塵說。尚粗。此言四見。主六根說。稍細。
△此第四番較量。所以終經勝之說也。信心不逆。
即獲福德。何況流通是經。承當是法。能令人見性
耶。然大法必須大機。故以大乘最上乘尊而重之。
蓋佛以說法度生為己任。如大擔在身。是人能發
人心。自利利他。令法久住。則如來大擔。直下承當。
非小乘人所能與也。此經在處。即為有佛。三界天
人。無不恭敬。況能如是受持。如是廣說。其功德寧
有限量哉。○此分兩言功德。前言經中自有之功
德。後言人所成就之功德。宗通云。受持讀誦。是
自利行。廣為人說。是利他行。二利兼行。能令佛種
不斷。故曰荷擔。行菩薩行者。以大悲下化。以大智
上求。以大願雙運。於精進肩上。念念不住。必自他
一同解脫。方捨此擔也。
<other>○能淨業障分第十六</other>
淨心受持。能消業障。○申言持經功德。不可思
議。覺非曰。前十六分點色為空。後十六分點。
空即色。前破我執。後破法執。不了經義。即是業
障纏綿。若能淨心持經。直下見性。不惟業消。應
得正覺。豈供佛可比。○此總言功德不可思議
也。首段。言滅罪不可思議。次段。言證果不可思
議。末段段。總結不可思議。經義二句。又是結中
之結。
復次須菩提。若善男子善女人。受持讀誦此經。若為
人輕賤。是人先世罪櫱。應墮惡道。
地獄餓鬼畜生三惡道也。即三塗苦。先世。指前生。
有云昔日作惡。今日向善。在世上更換一番。亦為
先世附參。六祖云。約理而言。先世。即是先念妄
心。今世。即是後念覺心。此是說做工夫的法。不可
以此作經文註解也。人不體味約理而言四字耳。
以今世人輕賤故。先世罪業。即為消滅。當得阿耨多
羅三藐三菩提。
持經功德。已是天人恭敬。而反有為世人輕賤者。
當是宿業所招。應墮惡道。止得輕賤。轉重罰而薄
懲也。按此段經義。專為修善法而得惡報者說。恐
其不知先業而道心退。故并以能得菩提示之。
蓮師云。此又為下乘開一自新法門。如如曰。應
墮惡道。今但為人輕賤。則受持是經之力也。以今
世人輕賤故一句。大有忍辱功行在。惟我能慈愍
於人。則不覺人輕賤。正於此行我導示拯濟之心。
渾忘我相。委曲利他如此乃為擔荷之人。不止藏
垢納污。不報無道已也。故入福德門。則先世罪孼
<pb n="846"/>
消滅入智慧門。則得阿耨菩提。
須菩提。我念過去無量阿僧祗劫。
阿僧祗。華言無央數。劫。猶世也。
於然燈佛前。
謂未遇然燈佛以前。
得值八百四千萬億那由他諸佛。
那由他。華言一萬萬。值。猶遇也。
悉皆供養承事。無空過者。
盡以香華旛燈繒蓋衣食等物而供養之。復以身
給侍左右而承事之。無有一佛空過者。
若復有人。於後末世。能受持讀誦此經。所得功德。於
我所供養諸佛功德。百分不及一。千萬億分。乃至算
數譬喻所不能及。
功德施曰。供佛之福。不證真實。持此法門。速疾得
證。世尊供無數佛。經無數劫。方得成佛。今持經即
得菩提。超過如來劫數之多。故曰速證。上言得菩
提。為罪重者說。因經滅罪。精進修持。來世當能成
佛此云速證菩提。為無罪者說。因經悟信。遂超入
如來地也。如如曰。佛復自為貶損。以顯受持之
功德。供養者承事無量佛。不知受持者荷擔一如
來。是言供養不及受持。非是佛不如末世之人也。
受持讀誦。兼為人解說在內。前俱以福德較量。此
言功德。不復言福德者。福德之果報在身。功德之
存濟在物。菩薩為利益眾生起修。故即以存濟為
果報。
須菩提。若善男子善女人。於後末世。有受持讀誦此
經。所得功德。我若具說者。或有人聞。心即狂亂。狐疑
不信。須菩提。當知是經義不可思議。果報亦不可思議。
上既歷讚持說是經無相之功德勝。此總結之。具
說功德人反狐疑何也。此經義趣。是無相之旨。所
謂離心緣相。離言說相。離名字相。故其果報。亦如
菩提之果。非可以心緣名字言說求也。下根人於
無相之義。未必參得。何能知其功德極大。所以反
生疑惑。佛言及此。正於難信中望人堅信也。故以
當知經義結之。如如曰。諸相非相。為虗空之體。
乃眾生聞言說。則生實信淨信。受持功德。為實修
之效。乃末世聞其說。或狂亂狐疑不信何也。能見
非相。即見實相。離相則印心。具說功德。即為著相。
著相則迷心。狂亂狐疑。乃心中不淨之象。此佛示
人當實修功德。又不當騖心功德也。證法身。得菩
提。為果。證報應二身。得福德。為報。以經義不可思
議。故果報亦不可思議。顯大乘之不不求果報也。
△此第五番較量也。前云持經得福。此言亦可滅
罪。雖宿業者。亦可與於上機。總見無人無地。最勝
惟經也。又復自舉前因以較經勝。雖供養多佛。不
足以方其萬一。較之極。量之至矣。此後讚較俱絕。
故以不可思議結之。○按。罪福從來相對。言福不
言罪。則此疑不破。且罪性本空。但能受持。生清淨
心。業障自無處安著。直下見性。不惟滅罪。當得無
上菩提。○自以要言之至此。以大乘最上乘。明無
相之殊勝也。受持功德。皆從經出。人能離相發心。
受持廣說。與樂小法者。何啻霄壤。成就功德。荷擔
如來。消滅罪業。得成正覺。豈供養諸佛。所可較量
哉。總由經義不可以相取。故果報亦不可以相測。
無相之殊勝顯然矣。
（已上總計八番探驗。一以身相見如來。（五分）二如來得法
說法。（七分）三證說四果。（九分）四受記。五嚴土。六大
身。（俱十分）七如來有所說法。八三千大千世界微
塵（俱十三分）。
三番結勸。一應如是生清淨心。應無所住而生其
心。（十分）二離一切相。發阿耨多羅三藐三菩提心。應
生無所住心。三引入暗處明之喻。示以住無住
之得失（俱十四分）。
<pb n="847"/>
五番較量。一大千界寶施。（八分）二河沙數世界寶施
（十一分）三一河沙數身命施。（十三分）四一日三時以河
沙等身命施。（十五分）五供養諸佛功德。（十六分）至此更
無可較說。無相之功德勝。其義已盡。後來較量。俱
是別意。以之斷疑而已。非專論經勝也。
以上為上半卷。談般若法。以下為下半卷。申明法
無我正般若實際處。
雲棲大師曰。此經義離心緣相。離言說相。所以擬
心即差。動念即錯。直饒緘口忘言。依舊落在無記
般若。若說到人法兩忘。猶未是不可思議處。空生
亦解不到這裏。所以下文重問發心。正從不可思
議來。
金剛般若波羅蜜經卷上

<sarticle>金剛般若波羅蜜經卷下</sarticle>

大圓曰。上半部。要人離相見佛。下半部。要人通達
諸法無我。不離相見佛。則不能通達法無我。不通
達一切法無我。亦不能親證離相之佛。覺非曰。
前半卷。純談般若。後半卷。申明法無我。正般若究
竟實際也。無上正覺。乃因緣果滿。全盡本性之稱。
亦即人人自具之種性。般若法。不過即種性中自
具之覺照。反照自有之種性。無別法也。故於種性
上發自心。苗無法心之我也。於種性上得自法性。
無得法授記之我也。於種性上修無作妙行。無莊
嚴之我也。通達無我法。則三際心空。無我心也。法
界通化。無我福也。離色離相。無色相之我也。非說
非得。無說得之我也。淨心行善。無我行也。化無所
化。無我度也。色聲非我。斷滅非我。無斷常之我也。
知法無我。得成於忍。而法身法界悉無有我。一片
空明之性見矣。到此萬法如如。諸妄不降而降。真
心無住而住。自性之金剛般若經。衍說不盡。此後
半卷大旨也。集解。前說人無我。後說法無我。人
無我云者。謂斷見惑。法無我云者。謂斷思惑。須菩
提前所問者。降伏俱生我執之意居多。後所問者。
降伏俱生法執之意居多。我法二執。皆言俱生者。
以與生俱生也。正解。空生再理前問。佛如前答。
而加以實無有法發心一語。見發心尚無法。何況
降心住心豈更有法乎。須菩提求法之心未化。是
我法細執未忘。佛佛直從根源處剪除。說箇實無
有法。我法細執。蕩盡無餘矣。○自此至二十五分。
總名忘法證如。
<other>○究竟無我分第十七</other>
直下究竟。本無我體。○此分覆理前說。以明無
我。無我即是無四相。但云無我者。四相皆因我
相而生。故無我即無四相也。究竟無我有二義。
一是自然體。一是勉然法。經因自然體。而示人
以勉然法。與中庸明則誠義相似。覺非曰。萬
法皆空。無我發心。無我降住。無我度生授記莊
嚴。若於此通達得去。方見法法無我。而本來清
淨之我見矣。大圓曰。此分分三段看。實無有
法發菩提以上。是言菩薩發心必須離相。推本
於發菩提。本來無法也。自然燈佛所至大身。即
如來之無法得菩提。以明菩薩之無法發菩提
也。菩薩亦如是下。言菩薩度生無我。亦如佛之
得菩提無法。以申明實無眾生得滅度之意。惟
發菩提無法。所以度眾生無我。是一串事。
爾時須菩提白佛言。世尊。善男子。善女人。發阿耨多
羅三藐三菩提心。云何應住。云何（作即是解）降伏其心。
盛釋。此尊者再行啟請。問辭雖同。意義實別。云何
以應住為降伏也。故下卷廣答降心。正見應住即
是降心之故。大圓曰。空生聞說經名。應離一切
相。則人法皆空。已是了然。至此重復起疑。疑既已
<pb n="848"/>
離相。心如何發。若欲并此所發之菩提而亦離之。
則此心全無著落。菩薩行六度時。安住何處。并能
發之法而亦離之。則菩提全無把柄。行菩薩行時。
有許多難調伏處。此心又如何降伏。所以復申前
問也。如如居士曰。與初問語同意異。意謂發菩
提心者。無取。無住。無得。離一切相。至於不可思議。
覔一心不可得矣。誰為住。誰為降伏乎。其法安在。
此於無法中強求法也。是另起疑端。不是重申前
請。其初問時。止現發心。未識住降。故示以修行方
便。再問時。慮著住降之相。轉揜能發之心。故并為
掃除一切。前答是酬其所問。此答是遮其所問也。
○佛告須菩提。善男子。善女人。發阿耨多羅三藐三
菩提心者。當生如是心。
此句口氣不住。直貫下三句。此善男子等。應主菩
薩地中人說。如如曰。前曰生清淨心。生無所住
心。足顯心之妙境矣。但恐著一清淨相。即是不淨。
著一無所住相。即為有住。故兩泯之而曰生如是
心。不異名如。無非曰是。如於實相之是也。言發阿
耨多羅三藐三菩提心者。不必求如何住。如何降
伏也。當生如是心而已。
我應滅度一切眾生。
滅度一切眾生。乃佛所應為者。
滅度一切眾生已。而無有一眾生實滅度者。
以上三句俱指如是心說。佛言我於眾生。亦惟令
生類自度。無能度之法。亦無所度之生。此乃清淨
本然之實境實心。不著分毫相想。故曰實無滅度。
如如曰。前云我皆令滅度。顯其力。此云我應滅
度。指其願。前云滅度無量無邊眾生。其量廣。此云
滅度眾生已。其功神。前云實無眾生滅度。統示平
等。此云無一眾生滅度。細表渾忘。總是一義。
何以故。須菩提。若菩薩有我相人相眾生相壽者相。
即非菩薩。
盛釋。若有我度眾生之念。便是我相。有眾生為我
所度之念。便是人相。人我相乘。便是眾生相。常存
此念以求涅槃。便是壽者相。必令四相細執。徹底
掃盡。方是真能降心者。前約所度之境。此約能度
之心。心境俱捐。法將安立。下故云實無有法。大
圓曰。前是破情顯智。所破之情。即我人等四相粗
執。乃是破未悟般若之菩薩。此下是忘情顯理。破
我人等四相細執。乃是破已悟般若之菩薩。如
如曰。此四相。與上文異。上文四相。是法相。此四相。
是非法相。上文我相是滅度之相。此我相。是無滅
度之相。
所以者何。須菩提。實無有法發阿耨多羅三藐三菩
提心者。
如如曰。菩薩心匪他。即眾生本來清淨覺地也。覺
性常生。常生。故當念可發。如有法。則非清淨。何以
發清淨之心。空生置發心而問住降。世尊却置住
降而明發心。非止明因。即於因中明果也。因地不
明。萬行俱錯。知菩提心之無法而發。即知菩提之
無法而得。一部金剛經。攝在生如是心四字。悟得
生字。即可以證無生。大圓曰。經中標出一我字
為首。但云我應滅度一切眾生更不言布施。是知
功行已圓。惟有生佛之見未泯耳。即四相細執之
謂也。我應滅度實無等者。順顯無所度之境。若有
我人等相即非菩薩者。反顯無能度之人。實無有
法發心者。總顯無能所之法。此正不住之住。無降
之降。無我之我。菩薩所當生之心也。若外見所度。
內有能度。能所宛然。則乖於不住之道。菩薩所不
當生之心也。何於平等無住。了無一法可得之中。
而自生障礙乎。下文反覆叮嚀。只講明無有法三
字。○此分重此一句。若有法發心者。便是我見。
須菩提。於意云何。如來於然燈佛所。有法得阿耨多
<pb n="849"/>
羅三藐三菩提不。
此佛以己所證之菩提果。證彼菩薩所發之菩提
心。故舉然燈佛所以問之。以明法無有法也。
○不也世尊。如我解佛所說義。佛於然燈佛所。無有
法得阿耨多羅三藐三菩提。
佛所說義。即上所云實無有法發菩提心也。初既
無法發心。後豈有法得果。故直見為實無所得。正
悟如來之得法。得之於心。非授之於師。
○佛言如是如是。須菩提。實無有法。如來得阿耨多
羅三藐三菩提。
其言深契佛心。故稱如是如是。全性起修。無法而
發。則豈有法而得。無所無能。自顯正覺耳。
須菩提。若有法如來得阿耨多羅三藐三菩提者。然
燈佛即不與我授記。汝於來世當得作佛。號釋迦牟
尼。
佛言若有可得。則內有能得之心。外有所得之境。
心境未泯。則是有法。便與寂滅無相菩提。極相違
逆。然燈烏得與我授記乎。經貫云。佛恐人認法
作佛。認然燈佛是佛。認如來是佛而不認自性作
佛。故問以發之。若必待有法而後得菩提。則本性
不是佛了。
以實無有法得阿耨多羅三藐三菩提。是故然燈佛
與我授記。作是言。汝於來世當得作佛。號釋迦牟尼。
惟其無得。則所證妙果。乃性地本具法門。故得授
記。來世當成佛也。人疑無法不得菩提。豈知佛正
以無法而得乎。下即徵其所以無法而得之故。
正義。梵語釋迦。此云能仁。謂心性純全。含容一切
也。牟尼。此云寂默。謂心體本寂。動靜不遷也。寂默
為體。即是如。能仁為用。即是來。先釋迦而後牟尼
者。攝用以歸體也。先如而後來者。從體以起用也。
總是一箇真性。加號則為釋迦牟尼。通稱則為如
來又為佛。如如曰。佛者。自覺。覺他。覺滿也。爾時
於一切法。一切種相。自為開覺。亦開覺有情。已不
住涅槃。不住生死。其所修行。無非能仁寂默之事。
但行滿果圓。現千百億化身。待於來世耳。要此無
上妙明號。釋迦牟尼時不增。在然燈佛所時不減。
若誤以今世來世。分修行漸次。謂如來作佛。尚且
姑待。是進修可以不勇猛也。何以訓眾生哉。故竟
菩提之妙果。迦文作佛。亦待來生。證菩提之實相。
眾生成佛。即在立地一反釋。一順明。詳顯決定義
也。
何以故。如來者即諸法如義。
如來得菩提。所以實無有法者何故。蓋如來之所
以為如來者。即諸法如其本性之義。法外無別有
如。如外無別有法。法即是佛。佛即是法也。盛釋
云。真性是我之本體。法皆自外所設。惟知真如為
法體。則知法不從外得矣。如如曰。上文空生直
證無法。世尊反覆言無法。兩心業已相印。恐眾生
認無有法為斷無。茲復闡明其故。而指出如來之
體。言如來者。即諸法真如之義也。性無改異曰如。
諸法者。一切世間出世間法也。諸法如義。即是生
如是心。心有改異即不生。真如不變即為生。真如
能生諸法。亦資諸法以生。所謂如土長苗也。憨
山曰。空生不達法身真體。不屬因果。執定如來是
有修有得。佛乃直示之曰。何故言無所得耶。以如
來者。非色相之稱。即諸法如義耳。
若有人言。如來得阿耨多羅三藐三菩提。
諸法如義者。實無有法也。若言如來有得。豈如來
之義乎。此借人言以決定也。
須菩提實無有法佛得阿耨多羅三藐三菩提。須菩
提。如來所得阿耨多羅三藐三菩提。於是中無實無
虗。是故如來說一切法。皆是佛法。須菩提。所言一切
法者。即非一切法。是故名一切法。
<pb n="850"/>
盛釋。是中。即清淨法心。心本真空。洞無一物。菩提
了無色相。故云無實。色相空處。即真性實處。便是
菩提。故云無虗。既云無實無虗。則諸法皆是菩提。
故云一切法皆佛法。不可於諸法之外另覔菩提
也。然一切法非真實。人特假此修行。故云法即非
法。不可於諸法之內執有菩提也。履昌曰。上言
無法。非頑空斷滅也。真如湛寂。不立一法。萬法皆
如。不捨一法。說一切法非一切法者。是中無實故。
說一切法皆是佛法者。是中無虗故。如如曰。上
文言生如是心。未指明如是者何在。特為拈出是
中二字。是即如是之是。中者。中道也。凡有實則有
虗。有虗則有實。以對待而成遮。實還成虗。虗還成
實。以情執而成滯。惟中。則離相絕待。有無雙遣。故
無窒礙之實有。亦無枯寂之虗無也。上文無實無
虗以法言。此無實無虗以心言。法由菩提心出也。
無虗者。以方便為菩提。故如來說一切法皆是佛
法。此為假諦。無實者。以真性為菩提。故所言一切
法即非一切法。此為空諦。無實即無虗者。以實智
為菩提。故名一切法。此為中諦。兩是故。緊承中字
說。前云諸佛法。此曰一切法。更兼五乘諸法言。佛。
菩薩。聲聞。緣覺。人。天。諸法。皆是佛法。聖凡平等。權
實會歸也。前云佛法即非佛法。此曰一切法即非
一切法。言不止佛法非法。凡法皆從因緣和合而
生無作無受也。故名一切法者。非法非非法。即法
即非法。總一菩提法界。所謂諸法如義也。合前
後而論。初言於法應無所住。依此為修。足成第一
希有法矣。恐人逐幻迷真。故以不應取法。不應取
非法。兩破其執。俱無所取。恐人見為無定。故以於
法無得。及實無有法。直指其微。然止言無法。恐卓
立靡從。故以如來所得法。及諸法如義。標趨造之
的。止言如來法。恐唱高聽絕。故以一切法皆是佛
法。非一切法名一切法。廣利益之路。說法至此。如
摩尼珠。隨方現色。如家常飯。隨分可䬸矣。○自然
燈佛至此。言如來因地。空無所有也。
須菩提。譬如人身長大。
語未畢。正義曰。大身非真實。譬法非真實。人身
長大。爭奈有生有滅。豈得為真實大。此承上設譬
以起下文。剩閒曰。譬如人身長大。明明以色身
喻法身也。此節意。是以色身之不實。喻諸法之本。
無雖說大。意不在大。語似須彌山王節。而意實不
同前以。報身明法身。借喻於山王。故下論大不大。
掃迹中有推原意。此以色身喻法身。明說出人字。
下但論實不實。以顯法身無相。止有掃迹意。無推
原意。大圓曰。此言真佛真法之體性。以顯無佛
無法之妙理。特語尚未畢耳。
○須菩提言世尊。如來說人身長大。即為非大身。是
名大身。
圓旨云。諸法遍周沙界。豈不同大報身。然非法名
法。猶之非身名大身耳。空生不待佛竟其說而直
言之。剩閒曰。非身名大身。只就人身一直說下。
不必串入法身。而明法身之意。自在言下。正義
云。知大身非身。則知諸法非法。如如曰。前云佛
說非身。是無身相。此云非大身。是無大身相。喻同
意異。此大身宜就一切法上體貼。方不泛言。一切
法皆是佛法。則一切世界皆是佛身。一切法非一
切法。則法界之大身。即非大身也。非大身者。一切
佛世界。猶如虗空花也。然虗空即不動之體。是故
名大身。經中兩言大身。一以讚歎無得。一以讚歎
所得。無得與得。是經中兩眼目。故下文善現以得
為無得。闡其合義。○此言如來果地空無所有也。
○須菩提。菩薩亦如是。若作是言。我當滅度無量眾
生。即不名菩薩。
言菩薩度。眾生無我。亦如佛之得菩提無法。亦如
<pb n="851"/>
是。承上意言之。作是言。即指滅度眾生說。大圓
曰。證果既無。修因豈容獨有。菩薩之發菩提。亦當
如是不生法相。若自念我當滅度。則認度眾生有
法。即認得菩提亦有法。而不得名為菩薩矣。正
義云。菩薩之名為覺眾生。其不實亦如是也。蓋真
性本無眾生。只因業緣現相。○若作是言三句。先
反言以明之。何以故四句。方正釋其義。下莊嚴佛
土例此。
何以故。須菩提。實無有法。名為菩薩。
佛又徵何故不名菩薩。正以菩薩以清淨得名。實
無有法可容人取證。而以之度人也。集解。內智
空寂。諸法不生。是名菩薩。正義云。菩薩正賴佛
法修行度眾。而言實無有法者。謂真性中不見有
此法耳。既無有法。尚有何說。佛所說者。惟說無四
相。以明真空無相耳。
是故佛說一切法無我無人無眾生無壽者。
又釋上實無有法之義。佛所說一切法。不過隨機
順應。開導眾生。以悟本性。我人眾生壽者。本無有
也。一切法本無四相。何得著一眾生相。而說我當
度生乎。○如如曰。如來無有法而得菩提。惟其為
諸法如義也。佛如是。菩薩亦如是。一如無二如矣。
此如是字。與生如是心相應。兩如字。當作如來如
字看。下文言如如。亦言如於真如也。經中或言如
來。或言菩薩。互見錯出。其中各有主客。言說法。則
如來為主。廣說演說之人為客。以廣說演說。皆本
於如來之護念付囑也。言修行。則菩薩為主。如來
為客。以此經專問菩薩發心。而以如來作準繩也。
前云生如是心。是無法相。乃以有我相非菩薩釋
其故。此云若作是言我當滅度。是有我相。乃以實
無有法名菩薩。釋其故。蓋我執即法執。法執即我
執。故曰若心取法取非法。即著我人眾生壽者。菩
薩實無有法。即是實無有我。猶生信之眾生。無我
相。即無法相。無非法相也。我當滅度眾生。與前我
應滅度一切眾生之言無異。然作是言。則非生如
是心。故不名菩薩。
須菩提。若菩薩作是言。我當莊嚴佛土。是不名菩薩。
不特法無相見也。夫上求佛果。下化眾生。皆菩薩
事。既求佛果。則當莊嚴佛土矣。然嚴土亦非實法。
若菩薩自言。我當以七寶五采莊嚴佛土。是著有
相。即不名菩薩。按正義。此佛土。謂佛剎土。下如
來說莊嚴佛土。乃謂佛之心土。第十分言菩薩莊
嚴佛土者。蓋見世人專務外飾莊嚴。所以辨論菩
薩不在是。此節言菩薩不以莊嚴佛土。自見其能。
所以只示無相之莊嚴也。
何以故。如來說莊嚴佛土者。即非莊嚴。是名莊嚴。
云何不名菩薩。如來所說莊嚴佛土。不是世諦取
相莊嚴。乃心佛土也。心土無相。本來清淨。云何莊
嚴。六塵不染。定慧常存。非莊嚴中。有妙莊嚴焉。是
則名為莊嚴也。如如曰。此又以非莊嚴明其無
度生之相也。莊嚴佛土者。以一切法利益眾生。悲
智互運。福慧兼顯。成就受用之淨土也。非莊嚴佛
土者。修一切法而無一切法之相。利益一切眾生
而無一切眾生之相也。前虗叩以菩薩莊嚴。此直
云我當莊嚴。不名菩薩。前以無為法。為莊嚴。此以
一切法。為莊嚴。前以非莊嚴證其無得。此以非莊
嚴明其無我。語同意異。盛釋云。嚴土。所以濟物
也。以俗諦言。明法身教。調伏眾生。當莊嚴佛土。以
真諦言。佛土本空。全修在性。故云即非。以中諦言。
性修不二。故曰是名。不見能嚴之人。不見所嚴之
土。即莊嚴心土。亦內不見我。外不見法。方是無法
可得也。合而言之。有生可度。有土可嚴。皆是有我。
度即無度。嚴即非嚴。皆由無我。故以通達無我法
結之。○此言菩薩度生空無所有也。
<pb n="852"/>
須菩提。若菩薩通達無我法者。如來說名真是菩薩。
起度生心。著莊嚴相。不得名菩薩。畢竟如何可名。
能通達無我法者是也。此總結上實無有法之義。
發心。得果。授記。皆無法。至度生。嚴土。皆無法。此般
若空四相之無我法也。通達此法者。清淨本然。無
人我。無法我。於無實無虗中安住。其行深般若如
是。得名菩薩。信不誣矣。菩薩尚不可執有我法。況
如來豈有法得菩提乎。而無法發菩提心。益了然
矣。如如曰。通達之義。全在明一切法。蓋一切法
者無有我。能以此法通達彼法。一一無礙。既蕩凡
夫之妄計。復鎔二乘之偏空。可以荷擔如來。利益
眾生矣。法無我。即是無有法。通達無礙。乃是能生
之心。不為法縛。大圓曰。以法體本具而言。則曰
法無我。以菩薩智證而言。則曰無我法。聲聞。緣覺。
但知無我。而不能通之一切法。止可自度。不能度
人。名字菩薩。向一切法上修為。而不能知法法原
來無我。則法相猶存。終歸權乘。若菩薩於法法頭
邊。洞徹無我根源見之六度萬行。能所不立。名為
通達無我法。終日嚴土而未嘗莊嚴。終日度生而
本來無度。無煩惱障。而亦無所知障。人執空而法
執亦空。則如來自當授記成佛。而說名真是菩薩
矣。
△決疑云。經中初問住降。為初發大心菩薩言也。
始發度生之心。種種著相。依五蘊以修行。執六塵
以布施。所求菩提。有色身可見。有佛土可嚴。故佛
重重破之。至一切色相皆離。方契般若實際。此前
半卷意也。至此再問住降。為已悟般若之菩薩言
也。能證之智未忘。生佛之見未泯。仍存微細二執。
則隱然尚有一法我在。故說實無有法。即實無有
我。如來無法可得。菩薩亦無法可得。故以非度為
度。非嚴為嚴也。宗通云。度眾生是大悲。嚴佛土
是大智。皆菩薩分內事。然一有作念。便非菩薩。通
達無我法者。不但離於人我。抑且離於法我。不但
智能信此無我之法。且無能智之人。故終日度生。
未嘗度生。終日莊嚴。未嘗莊嚴。是真無相。是真無
住也。曹溪云。此段經文。自再行起請。至通達無
我。皆一串說下。天親分作四疑。一無相。一無因。一
無佛法。一無菩薩法。總歸無我。是究竟了義。其初
正答住降。尚在破情顯智。所破者四相粗執。所顯
者菩提正智也。至此再答住降。在破情忘智。所破
者四相細執。所忘者發菩提心也。菩提且無。何有
四相。智且不立。情從何生。故發菩提心。前說也。無
發菩提心。後說也。心無其心。則無降可降。謂之真
降。無住可住。謂之真住矣。如如居士曰。自發阿
耨多羅句至此。皆遮其應住降伏之問也。言發心
者。不必問其如何住。如何降伏。還當問其如何發
也。發心之初。無復我相。則寧有法相。無法而發。則
寧有法而得。故即生所發之心可矣。奚必復求如
何住。如何降伏乎。
釋旨。義略云。此下分作四章。是如來第一義諦
正答降伏。而住修在其中。大品云。諸法無所有。
如是有。此十七分中開合兩章。即是無所有也。後
見智。三業。度生。來去。四章。即是如是有也。
<other>○一體同觀分第十八</other>
佛具五眼。體非實有。惟常住真心。虗靈不昧。眼
雖分五。照共一心。所謂萬法歸一。更無異觀。○
自此至二十一分。正明一切法無我。此分以本
來心明無我也。覺非曰。十六分前。說解行發
心。是從根本說到差別。十七分後。說證發心。皆
從差別攝歸根本。此分是顯佛具差別智。而末
仍攝歸根本。直至後菩提無得。俱同此意。○清
淨妙心。各各具足。眾生將此三際心。障却本心。
不能具眼。如來具足五眼。徧照妄心非心。清淨
<pb n="853"/>
心湛然獨露。
須菩提於意云何。如來有肉眼不。○如是。世尊。如來
有肉眼。○須菩提於意云何。如來有天眼不。○如是。
世尊。如來有天眼。○須菩提於意云何。如來有慧眼
不。○如是。世尊。如來有慧眼。○須菩提於意云何。如
來有法眼不。○如是。世尊。如來有法眼。○須菩提於
意云何。如來有佛眼不。○如是。世尊。如來有佛眼。
盛釋云。上文言不見諸法。方名菩薩。然不見之中。
自有真見。故以佛之五眼證之。五眼具足於一心。
其體本一。其用有五。而不住於一。不住於五。惟佛
有之。大圓曰。佛問五眼。皆答以有。蓋知真空之
中。自起實見。無纖毫之翳也。陳雄曰。華嚴經云。
肉眼。見一切色故。天眼。見一切眾生心故。慧眼。見
一切眾生諸根境界故。法眼。見一切法如實相故。
佛眼。見如來十力故。大般若經所謂清淨五眼是
也。顏丙曰。幻臭觀見為肉眼。普照大千為天眼。
智燭常明為慧眼。了諸法空為法眼。本性常覺為
佛眼。此惟從如來本體自性言也。按。肉眼見近不
見遠。見障內不見障外。天眼能見障外。慧眼以根
本智。照真諦理。得真空慧。法眼以差別智。達俗諦
理。明一切法。佛眼。佛者覺義。細惑永盡。圓明徧照。
以圓覺定等智為體。以無功用智為性。剩閒曰。
眼以矚照為義。五眼。非實有五眼也。約所見以為
眼耳。以形論。則為眼目。以理論。則為心竅。如如
曰。通達一切者。菩薩之修。森羅萬象者。如來之藏。
一切法皆是佛法。則人乘。天乘。聲聞緣覺乘。菩薩
乘。無不攝於佛乘也。法身徧一切處。眼特其具足
中之一耳。智慧之體。能見空見色。能見非空非色。
能見即空即色。以其徧照一切法界。取喻為眼。即
所謂般若是也。有此大光明之體。始成其為如來
身。故道眼足該法身。猶般若足該六度。上文言即
見如來。言見種種色。言如來悉知悉見。皆不以眼
根為見者也。蓋聽者之機。貴於能聞。故利根人以
耳入。設化者之宗。主於能見。故圓教以眼施。但眾
生。因空有二執。自生幻翳。不能以此眼照於彼眼。
遂不能以此乘達於彼乘。雖認我法極明。終是無
慧目也。故世尊以無礙之五眼示之。
須菩提於意云何。如恒河中所有沙。佛說是沙不。○
如是。世尊。如來說是沙。○須菩提於意云何。如一恒
河中所有沙。有如是沙等恒河。是諸恒河所有沙數。
佛世界如是寧為多不。○甚多世尊。
前說恒河。以喻布施。此說恒河。以喻世界。取意各
別。佛世界者。凡有一世界。必有佛以教化之。故皆
謂之佛世界。世界如此多矣。眾生在世界中者。其
多益甚。故先以許多世界為問。如是者。應承之辭。
○佛告須菩提。爾所國土中。所有眾生若干種心。如
來悉知。
此喻有五層。一舉恒河以數沙。再舉一沙一河以
數河。三約諸沙以數界。四約界中所有眾生。五約
眾生所有心。生滅萬狀。猶如是沙之多。如如曰。
眾生心者。顛倒心也。若干種者。不可縷舉之意。攝
下過去現在未來三者而言。如來明行滿足。故能
知他。知不是空空觀察。由同體關切。故以慈悲運
為實智。而兼行度厄之事也。
何以故。（何以悉知）如來說諸心。皆為非心。是名為心。
如來所說眾生諸心。總從六塵影現。皆識神顛倒
之妄心。非真實常住之本心。是虗名為心耳。顏
柄曰。如來說諸心。實無心可得。故曰非心但強名
曰心。按是名為心句。諸本皆作指點真心解。正
義謂其語意雖似深妙。與上下文勢欠合。皆為非
心。是名為心二句。只宜一直說下。不點破真心。下
節三心不可得。正申明此二語。如何是真心。亦不
曾說破。
<pb n="854"/>
所以者何。
所以言諸心非心者何故。
須菩提。過去心不可得。現在心不可得。未來心不可
得。
如如曰。事過去而有所係戀。為過去心。事現在而
有所執著。為現在心。事未來而有所逆億。為未來
心。眾生憧憧往來。惟此三者。流浪生死如來以不
可得三字點破羣迷。慾薪積厝。頓入清涼。惑業久
躔。立成解脫矣。可得者為菩提心。不可得則為非
心。漚滅則海澄。惑消則智顯。心不可得。去其非心
則油然生矣。此為生心者。標方便法也。如解云。
不可得者。言本來無有。從何而得。識得這心之不
可得。便是無我。不獨妄心無我。真心亦無我。惟無
我。故無人無眾生無壽者。能於此參詳。不但勘破
眾生。亦且勘破諸佛菩薩也。劉道開曰。上言無
法。此言無心。心法俱空。不真何待。三際不可得。真
心之體。本如是也。履昌曰。此三不可得。如來為
一切眾生下一貼清涼散。欲其自得之也。經貫
云。過去已滅。現在本空。未來未有。眾生戀其往。計
其在。想其來。紛紛有此三心。三心豈可得而住。若
能清淨。豈有三心。無三心。而一念不生。全體自現。
則眾生之不終於眾生也可知矣。
△直解。若干種心。皆差別心也。著一切六塵之相。
躁擾不寧。自起生滅。總為妄心。人當自知而不能
知。如來悉知。總以過去現在未來之為害耳。若悟
真一之性。何來有此三心。故云不可得。惟從此不
可得處。全體真心。則三觀皆圓。三智自顯矣。憨
山云。此示心佛眾生。三無差別也。佛所具五眼非
眼。但約見眾生心為眼耳。眾生者。皆佛自心之眾
生。眾生心本自如如。皆無生滅與如來心寂滅平
等。絕無生死去來之相。非心原不是他本性。故三
際求心。了不可得。蓮師云。如來說三箇不可得
不是婉轉商量。直是斬釘截鐵語。所以破眾生之
非心者。亦甚決矣。
<other>○法界通化分第十九</other>
佛身充法界。通達化無邊。言法身充滿法界。則
變通莫測。神化無方。其福德之多。無有窮盡矣。
○此明福德無我也。○生心布施是因。福德是
果。眾生心皆是顛倒識。若以福德為有實。則妄
識住相。取著能所。即成顛倒心。故以福德無破
之。上文只說諸法無性。諸心不實。若不知有
緣生的道理。則上等人便落二乘偏空。下根人
便撥無因果。點出因緣二字。方知菩薩有稱性
因心。隨緣功德。即伏後二十七分不入斷滅案。
須菩提於意云何。若有人滿三千大千世界七寶。以
用布施。是人以是因緣得福多不。
因。依也。藤蘿附本而生曰緣。因緣者。因其布施之
功。緣之以得福德也。三心既不可得。則三世中之
法。法中所行之布施。何一有實體乎。故以是為問。
盛釋。此云因緣得福。以離相布施言。與前文福
德異。正義。此與依法分數句。似同實異。依法分
明。福德性為諸法之所自出。此則申明因緣所得。
住相有為之福德非真實。若離相無為福德。充滿
法界。流通化度。乃如來不住相布施然也。如解。
前五番較量。俱言受持廣說。此以因緣空施相。即
是受持廣說之實踐處。
○如是世尊。此人以是因緣。得福甚多。
果從因生。因從緣就。此人以是布施因緣。得福豈
不甚多。長水云。如來以因緣問。空生以因緣答。
因緣無性。福亦無性也。
○須菩提。若福德有實（取福德為實有）。如來不說得福德多。
以福德無故（謂福德無住不見為實也）。如來說得福德多。
世尊復申釋之。若以妄識為本。取福德為實有。即
<pb n="855"/>
是顛倒有漏之福。不足為多。惟以佛智為本。則不
見福德為有。在如來無能施之心。在法界無可施
之迹。無住之福。無得之得。同於虗空。無有邊際。所
以說為多耳。惟福德無。故福德多。則福德仍歸無
有。福德豈有礙於菩提哉。如如曰。此不是無福
德。乃是福德無。無福德。則為斷滅。福德無。則福慧
莊嚴。仍是湛然清淨。即所謂福德性也。性不實則
為虗妄。福德有實則成我相。既有真體。自無妄用
耳。或問。前云非福德性。故如來說福德多。則以多
為嫌。此云以福德無故。如來說得福德多。又以多
為勝。義何以異。曰有為之福。多則轉障性真。無漏
之福。多則益顯不可思議也。又曰無上正道不以
自住涅槃為福。而以法身遍滿為福。
△盛釋。此為無住降心第一番較量。於前四處較
量中。推出福德無住。發明降心之義。前文皆與經
勝較量。此但就福性較量有相無相。與前福德性
之說。遙相照應。前所云福。是持誦功德。此所云福。
是修證極果。前所云多。是較量勝劣。此所云多。是
究竟圓滿。須分別觀之。○如如曰。自如來有肉眼
句至此。以因緣明無相之殊勝也。眾生成機。感佛
為因。如來起應度生為緣。今如來以五眼說法。是
為大事因緣也。眼等六根為因。色等六塵為緣。今
如來以清淨心。知眾生若干種心。是照空緣影也。
三世惑業。展轉感果名因。互相繇藉為緣。今過去
現在未來皆不可得。是觀破十二因緣也。內有信
心為因。福田財物為緣。今以滿世界七寶因緣布
施。是三輪因緣體空也。因緣不同。而同歸於不實。
其於因緣。既無能所之相。則於福德自無冀望之
心。無作福田。不可思量。無相之殊勝顯然矣。
<other>○離色離相分第二十</other>
色者。顏色。相者。形體。離者。不著。言求見如來者。
離諸色相也。○此分是明相好無我。掃盡色相
之根。前半部。為信成就發心人說。法應二身。要
分開不分開。不得見諸相非相。下半部。為證發
心的人說。法應要渾合。不渾合。則不能通達一
切法無我。所以問意與答意。較前不同。說可以
相見固不是。說不可相見亦不是。故說不應以
與不可以有別。謂單以身相見則不是。以身相
即非身相見便是了。如上文福德無。故福德多。
下文無說說。一例看。方得語氣。
須菩提於意云何。佛可以具足（無虧欠也）色身見不。○不
也。世尊。如來不應以具足色身見。何以故。如來說具
足色身。即非具足色身。是名具足色身。○須菩提於
意云何。如來可以具足諸相見不。○不也。世尊。如來
不應以具足諸相見。何以故。如來說諸相具足。即非
具足。是名諸相具足。
前云可以見如來。（五分）是指諸人。欲以色身見如來
也。今云如來可以見。是謂如來。有色相可令人見
也。具足色身。即八十種隨形好。謂隨其身形。一一
皆好也。乃佛法之見於身者。（此小相也）空生悟色身原
從清淨法身中顯出。是無色之色。豈可認為實色
耶。具足諸相。即三十二相。乃佛法之見於相者。（此大
相也）空生悟相好原從真如實相中流露。如本無相。
豈可認為生住異滅之相耶。然妙相之具足。即妙
心之具足。良由全法身無為之體。起應身相好之
用。相好二種。亦非不佛。無相而相。相而無相。即非
具足。明真身也。是名具足。明應身也。○剩閒曰。佛
既證清淨法身。亦感圓滿報身。如華嚴曰。清淨妙
色身。神力故顯現。色身既從法身顯現。則色身何
嘗不是法身。但色身是神力顯現。則未顯現時。止
有法身。無有色身。法身本是離色離相者也。
△此舉佛之報身無我。示降心無住之義。前云不
可相見。是言色相非相。相非是佛。此云不可相見。
<pb n="856"/>
是言無相即相。相非不佛。法身雖非色身。而色身
何嘗不是法身。執色身以為法身固不可。離色身
以求法身。亦不可。故如來無色。無無色。不可以色
見。如來無相。無無相。不可以相見。此破執報身色
相之見。以顯法報冥一也。可以。不應。即非。是名等。
總是一意。芥疏云。即非者。不執有是名者。不執
無。即非者。不落常見。是名者。不落斷見。即非者。不
即乎此。是名者。不離乎此。單言即非。則是隨舉隨
掃之詞。不舉。則無以明其理。不掃。則恐人泥其說。
如如曰。上文舉三十二相。示奉持者之無相。故
云不可以三十二相見如來。此舉具足色身。具足
諸相。標設教者之離相。故云如來不可以具足諸
相見。集解。由法身無身。故能現一切身。由實相
無相。故能現一切相。如能通達非色名色。非相名
相。是則名名為真菩薩。何疑有礙於菩提耶。
<other>○非說所說分第二十一</other>
無上菩提。乃本來真性。此非言語可說。覺悟眾
生。是不可說而說也。○此明說法無我。掃盡從
前說法相也。慧命下。言能信法之眾生亦無我。
上言佛身色相。一切無我。佛身如是。佛法亦然。
天親曰。佛以非身故現身。法亦無說強名說。
是說法亦無我也。
須菩提。汝勿謂如來作是念。我當有所說法。莫作是
念。
佛身既是無身之身。而佛法亦是無法之法。全是
一真法界。了無自相可得。故佛不用詰問。直示戒
辭。上念字。是如來說自己之念。下念字。是說眾生
之念。大圓曰。如來所說。不過隨機方便。無所說
相。無能說相。若有法住在言中。名為剩法。不是無
上正覺。若有言住在法中。名為死句。不能開人悟
門。惟無言默悟說以說其無說。是名說法耳。
何以故。若人言如來有所說法。即為謗佛。不能解我
所說故。
如如云。何以為謗。蓋說法四謗。執定有者其一也。
今擬如來為有所說。雖非若外道之不信。而鄰於
定有。是自奪正幟以益邪幟也。正覺一迷。凡趣永
墮。以不解所說明其故者。蓋不信之謗。自外正法。
此不足論。信而不解。則如聾人聽樂。盲人觀場。心
心無主。法法相礙。以尊重之心。墮誹謗之見。為蠹
更深所謂毫釐之差。千里之謬。
須菩提。說法者。無法可說。是名說法。
說法者實無有法。惟其本來無法。故但示人以真
空實相妙理。使於言外自悟。斯乃不說之說。說而
無說。經貫云。說法者因眾生之真性而為言。眾
生真性之外。非有法可說。若眾生既悟。連此法亦
併無用。是佛之說法。乃無法之法。無說之說也。
○爾時慧命須菩提白佛言。世尊。頗有眾生。於未來
世。聞說是法。生信心不。
如如曰。慧即智慧。命則性命。謂具智慧。通命源。即
所謂無量佛所種諸善根也。此是帶來般若之性。
須菩提慧根雖夙具。然理境未深。則實智不發。故
其慧命。不在未聞法之時。亦不在初聞法之時。而
在聞如來無可說法之時。故曰爾時也。經中每言
法不可說。何於此時始顯慧命。蓋前言如來。止於
法中指示。未就性命上說。此言如來有五眼。如來
非具足色身。如來不作是念。皆於智慧表如來。以
佛智慧加被空生。宿種善根。於是頓露。故立此嘉
名耳。聞說是法。承上無說之說來。善現前問眾生
生信。是聞言說章句生信。此是問聞說是法生信。
所信有淺深也。未來世。兼像法末法時言。眾生。謂
一切有情眾生。皆假五陰和合。眾共而生也。
○佛言須菩提。彼非眾生。非不眾生。何以故。眾生眾
生者。如來說非眾生。是名眾生。
<pb n="857"/>
佛言汝將謂眾生實是眾生。故不能信。不知彼非
實是眾生。亦非不是眾生。蓋眾生與佛。同有真性。
故曰非眾生。但背真逐妄。自喪本來。故曰非不眾
生。非不眾生。即含是名眾生意。佛恐人未解又何
以故問起而自釋之。如來說非眾生。申彼非眾生
句。是名眾生。申非不眾生句。如如曰。生信無擇
眾生。較前是人種諸善根之言。更為切近。經中每
闡明如來之義。此則闡明眾生之義。知如來義可
以證般若。知眾生義亦可以證般若。五陰和合。即
具真如也。
△前段如來直示須菩提以無法可說。尊者深領
此旨。信法性與佛性相應。又欲未來眾生。各各信
心。恐其難信難解。故又有眾生之問。佛言以下。明
眾生之相。亦當空也。夫眾生既非實是眾生。又何
疑其不能信哉。蓮師云。彼非眾生。非不眾生。是
如來點化眾生處。夫卵胎濕化諸種。尚有變化而
脫離其凡胎者。何況於人自當泯乎眾生之見。故
下文不說眾生。而直言菩提心。○正義云。此與第
七分十三分。大意略同。七分云無有定法可說。十
三分云如來無所說。此云有所說法。即為謗佛。又
云無法可說。是名說法。反覆叮嚀。總是要人自悟
本性。勿執文字之陳言也。即孔子予欲無言之意。
<other>○無法可得分第二十二</other>
無上菩提。本是真空。我尚非有。何況於法。○此
言無得法之我。掃盡從前菩提相也。大圓曰。
前既說無得。又說所得。既說實無有法。又說一
切法皆佛法。此處伏箇疑端在內。空生聞如來
說智眼。福德。色相。言說。一切無我。方知有法不
礙無法。有得不礙無得。福以無福為福。相以無
相現相。法以無說為說。則菩提之得。豈非亦以
無得而得耶。空生發此問端。正是他深解處。所
以如來印可之。當與下二十三分合看。
須菩提白佛言世尊。佛得阿耨多羅三藐三菩提。為
無所得耶。
須菩提因佛說身相空法相空眾生相空。因悟如
來之得菩提。為得而無得。故舉以問。如如曰。善
現聞非眾生。是名眾生之言。頓知眾生本具佛性。
故發此言。悟眾生而知佛。真是體會入微。如來前
言無得。復言所得。空生則合證之。發所未發。故為
佛所深許。然何不於言所得時。即標合義。以佛言
得菩提之後。又言三世心不可得。言福德無。言具
足相好。非具足相好。言說法者無說。俱於得中淘
汰得淨。故於此時。乃有得為無得之解。○空生此
問。乃是證發心的公據也。
佛言如是如是。須菩提。我於阿耨多羅三藐三菩提
乃至無有少法可得。是名阿耨多羅三藐三菩提。
如如曰。經中佛說如是如是凡三見。空生言離一
切相。佛曰如是如是。印其知無得也。空生言無法
而得。佛言如是如是。印其知所得也。此曰如是如
是。印其知得為無得也。是經中三大關鍵。欲知修
證先識菩提。前云無有定法可名。猶恐行人迷向。
故又翻前義示以可名。言我於菩提者。以己驗者
引人也。前云於法無所得。但約空寂之體。此云乃
至無有少法可得。是析到至精至微處。惟萬物皆
備。乃能一絲不掛也。無則無所不無。是為無上菩
提。集解云。言得便從外來。從外來則由於法矣。
蓮師云。此重無有少法句。如來不留一法乃通
萬法。法在外。覺在心。然則如來正以無法可得名
正智。安有法可以得菩提耶。
△盛釋。尊者聞無我之說。已悟佛性即是菩提。無
法可證。本無可得。而無所得者。乃為真得。故直陳
所見。而世尊印可之。更發明之。見得說法無我證
法亦無我也。菩提處。即所證處。但妄盡覺滿名曰
<pb n="858"/>
菩提。自修因以至證果。中閒無有一法可得。如著
一得字。便見佛是佛。菩提是菩提。無住相中。何從
多此一層法障耶。䞉閒曰。無有少法可得。不惟
空有二法不可得。并中道法亦不可得也。陸騰
曰。前言無法可得。未顯即是菩提。此言無少法可
得。即是無上菩提。說更直捷。○四依解。無少法是
無上心。是真如體。下平等二段。平是正等心。是真
如相。以無我修善法明正覺心。是真如用。合之是
體相用三大。又合之是無上正等正覺也。
<other>○淨心行善分第二十三</other>
不著一法於心。而行此善法也。○此言無行善
之我。掃盡從前萬行莊嚴相。釋旨。上言菩提
無法可得。豈一切斷滅者耶。菩提非以一切斷
滅而無可得。正以一切周徧而無可得。是法平
等三句。是明菩提無我。與諸法如義相應。是就
諸法如之如上說。離相修一切善法。明得菩提
無我。歸於無法可得。與所得菩提無實無虗相
應。是就如來得菩提之如上說。即非善法。應前
即非一切法三句。如來之得而無得。闡發無餘
蘊矣。○此分是足上二十三分意也。佛答有三
上言無法可得為正覺。此言平等為正覺。修善
法成正覺。總是接引眾生之意。
復次須菩提。是法平等。無有高下。是名阿耨多羅三
藐三菩提。
佛於阿耨菩提。云何無有少法可得。以是法依性
而修。性平等。法亦平等。平等則無高下。故無得與
不得。蓋聖凡同此佛性。在聖不增。在凡不減。平等
無有高下。是以名為無上正等正覺耳。如來以證
此平等為菩提。此外安有少法可得耶。釋義。是
法。即指菩提覺體。無法之法。乃真法也。平等。謂凡
有知者必同體也。無有高下者。非聖具而凡虧也。
如如曰。前云一切法皆是佛法。覺法界中猶多
一佛字。此云平等無有高下。并佛之名俱不立。有
則無所不有。是謂無等等菩提。
以無我無人無眾生無壽者。修一切善法。即得阿耨
多羅三藐三菩提。
雖曰平等。非可不修而得。但不可以著相之修。反
增其障。無四相。真是平等。以清淨平等不著相心。
入在萬行門中。順性修為。隨緣成辦。事理無礙。一
毫法相不留。一切善法滿足。所謂無實無虗者是
也。即是為得無上正等正覺。而有少法乎哉。如
如曰。既識菩提。可知修證。無我人等者。即無所得
也。承無有少法來。善現以無所得證果。此則以無
所得起修。前云一切法。義雖廣大。而未正其宗。乃
特標一善字。以別於魔外。種種善法。皆以所種之
善根而生。非求善於法也。承平等無有高下來。無
我。則不滯於有。修法。則不滯於無。故得阿耨菩提。
是又以無所得為得也。
須菩提。所言善法者。如來說即非善法。是名善法。
又恐人疑既無少法可得。云何復修善法。既有善
法。即是少法。法獨稱善即非平等。故復釋之曰善
法即非善法。以善是對惡之名。法亦假立之義。修
證之後。即當舍去。不容執著。然則善原無善。法原
非法。而得亦無得之得也。○翁應春曰。既云無法
可得。則無法矣。恐人落無。故云平等。不妨修一切
善法。既云修一切善法。則有法矣。恐人執有。故又
言即非善法。步步回顧無相法。不失無實無虗之
旨。總是欲人依法悟性。又要離法見真耳。下文又
以福智結之。
△圭峯曰。初以無法為正覺。次以平等為正覺。三
以正助修正覺。大圓曰。雖無少法。不可以無法
而入於斷滅。雖平等。不可以平等而據為真常。一
法不了。一行不行。不得名為智滿之佛。修一切善
<pb n="859"/>
法。是指出手下工夫。當以無四相為了因。為正道。
以修六度為緣因。為助道。以無相為修。正見其無
得。正見其平等也。長水云。所言修者。但是斷除
我法。顯自真理。亦無一法可得也。如如曰。凡事
理最當之處。學人有著。即復成病。此經每於如是
如是之下即進一解。初印其第一希有之言。隨示
以第一非第一。再印其無法得菩提之言。隨示以
佛得菩提。三印其得為無得之言。隨示以無得為
得。即夫子是道非藏之意。故貴於懸崖撒手也。
博洽錄。前第三。第十二。十三。及此分。凡四處皆說
得菩提。如何區別。蓋第三疑釋迦得果。第十二疑
善慧成菩提因。十三疑無法無佛。此疑有修有證
也。四義條然。無可相混。
<other>○福智無比分第二十四</other>
福即福德。智即智慧。福與智合。等如虗空。無可
比方者也。○此因上言修善法。恐人疑於般若
外別有善法可修。不知六度歸到離相。度生即
非度生。嚴土即非嚴土。福德無福德。相好非相
好。說法本無說。一切法皆佛法。而總歸於無我。
可見差別智不在根本智外。圓滿法身不在清
淨法身外。所謂一切佛法皆從此經出。不是虗
語。所以點出般若經名。又將功德較量。善法不
從般若出。亦是有漏功德。此經之外。別無善法
可修也。
須菩提。若三千大千世界中。所有諸須彌山王。如是
等七寶聚。有人持用布施。
前以恒河沙喻。言其多。此以須彌山喻。言其大。七
寶所聚之多。有如此山之高大也。
若人以此般若波羅蜜經。乃至四句偈等。受持讀誦。
為他人說。於前福德。百分不及一。百千萬億分。乃至
算數譬喻所不能及。
大圓曰。上半部。說不住於相。單說箇清淨法身。是
根本智歷舉功德較量。十三分遂說出經名。空生
深解。遂說離相發心。行六波羅蜜。利益眾生。下半
部。說行六度。度眾生。嚴佛土。得菩提。一切法皆佛
法。功德如此圓滿。不曾點出經名。恐人疑此經於
般若外別有修證功夫。不知一切諸佛法。畢竟消
歸無我。不出通達無我法之智眼。不曾於般若上
加得毫釐。可見般若智慧。根本差別。盡在裏許。法
身解脫。全得渠力。所以又將功德較量。點出般若
經名。以見徹始徹終。更無二理。即因即果。更無二
時。無上菩提。總不出此般若經名。此外別無善法。
李次公曰。此經遇緊關節處。便較量福勝。讚歎
流通。所以經末無流通。長水云。經詮真理。因之
悟解起行。方得菩提。若無教門。安知所入。是故勝
捨無量珍寶。
△大圓曰。如許財施。不及受持演說者。以文字般
若雖是無記之法。而離言說相。無少法之清淨法
身。無高下之平等法身。俱以此為了因。了見自性
法身本具之空理。能生報化。又為生因。修行六度。
不住於相。又為正因。具此三因。故布施之福。不及
持經之勝。又何疑於無記之非因耶。依解起行而
得菩提。即是因也。發心菩薩。舍此般若經外。何以
上成佛果。下度眾生乎。○芥蔬云。般若是生死海
之智檝。煩惱病之良醫。破邪山之大風。敵魔君之
猛將。照幽途之赫日。警昏識之迅雷。抉愚盲之金
篦。沃渴愛之甘露。截疑網之之慧劒。給孤乏之寶
珠。若般若不明萬。行虗設。○自佛可以具足色身
句至此。以無得而得。顯無相之殊勝也。
<other>○化無所化分第二十五</other>
既是是法平等。孰為眾生。孰為度眾生。止隨其
本性而導之。故化無所化。此言無度生之我。掃
盡從前度生相。○大圓曰。上文說菩提得而無
<pb n="860"/>
得。修善法而無我已了。結無法得菩提之案。至
於度眾生實無滅度。前文屢言之。只在菩薩身
上說得。未曾在如來身上說。未能自度。先欲度
人者。菩薩發心。願隨信發。是因地中事。故第三
分說度而無度。在未說行六波羅蜜之前。自覺
已圓。復圓他覺者。如來極果。行隨智滿。是果位
上事。故此分說度而無度。在菩提得而無得之
後。恐人疑如來度生。有護念付囑種種諸法。不
知如來無我。則法本無法。凡夫非凡夫。則度而
無度了。結實無滅度之案。以佛為菩薩作榜樣
也。○自十七分至此總名忘法證如。
須菩提於意云何。汝等勿謂如來作是念。我當度眾
生。須菩提。莫作是念。
上文言以無我修善法。則菩提得而無得。固矣。至
於度生。如來現無邊身。說無量法。實實見之行事。
一一圓滿。又非菩薩所及。豈可云無滅度乎。不知
是法平等。則是眾生本來寂滅。如來不過因其為
眾生。而設法以度之。如來不作度生念。所以能度
生也。故呼須菩提。汝等皆學般若菩薩。莫作是念。
何以故。實無有眾生如來度者。若有眾生如來度者。
如來即有我人眾生壽者。
般若真性。人人具足。雖如來以法度之。然度其所
自有非益其所本無。化歸無化。實無有眾生是如
來度者。若見為有。是如來見得我能度化。即為有
我。人因我度。即為有人度人離塵。登我法界。即有
眾生。度人生死。不入輪迴。即有壽者。一念不忘。四
相畢具。所謂平等真法界。佛不度眾生者謂何。而
如來豈有此耶。
須菩提。如來說有我者。即非有我。而凡夫之人以為
有我。
如來既無人我等相。何說法時有時稱我。須知其
假名稱我。對所度之眾生而言。蓋如來純以法身
為我。而無實我之體。權順世情說我。而無執我之
情。所說有我。即非有我。但凡夫顛倒妄取。執之以
為如來現三十二相。成菩提。轉法輪。度眾生。佛自
有獨尊之我。而如來實本無是事也。
須菩提。凡夫者。如來說即非凡夫。是名凡夫。
大圓曰。不獨如來能度之我非我。即此取相凡夫。
如來以法眼看來。全體是佛。特以彼未發明。暫現
凡夫之相。假名凡夫耳。求凡夫我相尚不可得。如
來豈有我耶。如來無我。誰度眾生。凡夫即非凡夫。
有何眾生可度。然則菩提無少法。度眾生亦無少
法。菩提平等。度眾生亦平等。菩提無我人。度眾生
亦無我人。發菩提心度眾生者。可存一我相乎。
△長水云。即根本智。證平等理。無有分別。有我即
非有我也。所謂無分別者。不但能度之我不可得。
即所度之人。亦不可得。故曰即非凡夫。以凡夫自
性。各有如來。迷即凡夫。悟即是佛。雖凡夫亦且無
我。如來何處有我耶。圓旨云。諸菩薩度生心切。
不忘聖見早涉凡情。故如來囑其無生可度。我自
何來。若在如來。不特度生無生。抑且說我無我。說
凡夫無凡夫。○宗通曰。前後四處皆說度而無度。
差別云何。曰。初言離我度生。十一疑能度是我。十
四疑無我誰度。此疑平等法界。不合度生。四義判
然。發明無度者。詳且盡矣。
<other>○法身非相分第二十六</other>
清淨法身。非屬相貌。○此分是又言不可以相
見如來。掃盡從前法相。○此分以上。是教菩薩。
通達無我法。然欲通達無我法。須先揀破有我
見。通達無我法。要合得渾成。合得渾成。方能破
一切相。所以將即非是名三句一時說。以後俱
教人揀破有。我見要分得清楚。分得清楚。方能
破一切見。二十六分相見如來。是有見名為邪
<pb n="861"/>
道。二十七分相不具足。是無見名為斷滅。後說
箇如來無所從來。亦無所去。故名如來。則有無
之見破盡矣。又恐人從來去之應身。與無來無
去之法身。生出一異見來。又以微塵。世界。一合
相。喻明。說箇非塵名塵。非界名界。非一合名一
合。則一異之見又破盡矣。一切諸見破盡。則我
見消亡。自然無人。無眾生。無壽者。知見無見。方
是如來之正見。敕令發心人如是知見信解。然
後四相不生。三句齊說。法相。非法相。名法相。真
能通達無我法矣。對全經說。則二十五分以前。
是破相密說般若。二十六分以後。是破見顯說
般若。對下半部經說。則二十五分以前。是為深
解人說。將即非是名一連說出。無我法一一圓
成。是始覺合本覺邊事。所謂入理深談。二十六
分以後。是又兼為初心人說。將即非是名劈開
說。有我見一一破盡。是由不覺而有始覺邊事。
所謂門庭施設。護念付囑。至矣盡矣。
須菩提。於意云何。可以三十二相觀如來不。
前言諸相具足。即非具足。是名具足。則相好原不
離法身。觀佛者見法身之相好。似可以悟無相之
法身矣。觀與見不同。見是以相為佛。觀是相比而
觀。謂可於應身相中。觀如來之法身否。
○須菩提言。如是如是。以三十二相觀如來。
不可以相見如來。空生屢答甚悉。今何反以如是
為答。蓋觀不同於見。見是以相為佛也。以相觀佛。
則以相雖非佛。而相好原從無相中現出。因此有
相以觀無相之妙。亦未嘗不可。況須菩提從前止
知即非之清淨法身。至此已知即非是名合一之
圓滿法身。則此答在須菩提不為錯。正見他進步
處。但非佛發問之意。若令初發心人聞之。未免誤
入邪道。故佛即以轉輪之難。欄頭截之。
○佛言須菩提。若以三十二相觀如來者。轉輪聖王。
即是如來。
盛釋。若於應身取著。即不達法體。世尊恐執相之
見。尚有細惑未除。故以轉輪王難之。謂色相雖同。
相之所依實異。當以本測末。不可以末測本也。轉
輪王。即四天王。如輪之轉。管四天下察人間善惡
者。以業報福德。亦具三十二相。豈其即是如來乎。
○此直示無我法身。為一經究竟。
○須菩提白佛言世尊。如我解佛所說義。不應以三
十二相觀如來。
尊者即時領悟。知輪王不可以為如來。則知如來
不可以相好比知。遂以不應相觀結證。世尊因說
偈終之。集解。須菩提原無妄見。一轉即靈。隨以
不應為答者。因轉輪王之難。乃佛轉詰之以外相
也。如是則已確見法身無我。不可於相中求佛矣。
○經中言不可相見者凡四。（第一疑第七第十七及此）初明對
果疑因。次明感果離相。又次說以真現假。此明約
假求真。意義各別。
爾時世尊而說偈言。若以色見我。以聲音求我。是人
行邪道。不能見如來。
若有三十二相觀如來之念。則此外尋聲墮色者。
正復不少。世尊因空生此答。深契無相之理。遂說
偈以證之。色即勝妙報身。如來身相也。音即名言
文句。如來說法相也。我者。真常淨我。指法身言。法
身無我。色見聲求皆倒見。故曰邪道。是則著有之
見。不可以破乎。曹溪云。此我字。雖指法身。即可
見眾生身中。各有自性清淨真常無相之體。若向
相中求佛。法中求法。即心有生滅。不悟如來矣。
芥疏云。學佛正見。當求諸心。外此求佛。即是邪心。
如來者。即諸法如義。真常清淨之體。句含萬法。如
如不動者。見。乃眾生自見。非見西方佛也。與上文
見諸相非相。即見如來同義。六祖曰。我。即自性
<pb n="862"/>
之我。乃無為無相。淨慧之體。自性之佛。廣伸曰。
經言四句偈。的以此四句為主。餘皆旁說。蓮師
云。此四句。是經中一大關紐。前之無我相四句。於
此結穴。後之有為法四句。於此關照。
△如如曰。凡夫非凡夫者。為其能依法修行。終見
如來也。修行之法。先在習觀門。欲見如來。即以如
來作觀可矣。觀者。定心運想之謂。凡夫顛倒輪迴。
非觀不空。但或見性不真。雖觀因緣。觀事理。觀妄
識。益增種種心。故直示以觀如來。不令作他觀。空
生兩因佛說。各表觀義。非是以後解翻前解。其可
觀不可觀之言。實禪觀不易之法也。上文三十二
相見如來。是就如來現身說。此就學人作觀說。語
同意異。履昌云。前此不可以身相得見如來。及
見諸相非相即見如來等義。歸結此四句偈中。而
以行邪道不見如來。發明正等正覺。
標旨。大圓曰。色見聲求章。是結十四分以前所
說離相見佛之義。不說斷滅二節。是結十四分以
後所說忍辱布施功德無量之義。塵界一異。是結
十七分後所說一切法無我之義。如來知見無見
不生法相。通結一部經中所說無我人四相之義。
<other>○無斷無滅分第二十七</other>
法固不可泥。然亦不可斷滅。○此言無斷無滅。
掃盡從前非法相。覺非曰。著諸相。即屬邪見。
滅諸相。又屬斷見。拈出無斷無滅。連中間無實
無虗。即非是名之旨。一時臚列目前。圭峯曰。
由前相比法身是失。色見聲求是邪。則佛果無
相。恐人疑修福德之因。但成色相之果。不得菩
提。修菩提因。則得菩提。又失却福德。則佛果與
福德。兩不相關矣。故又以斷滅破之。此先言不
宜斷相以修菩提。下言得菩提亦不失福德。以
斷此疑。全經破著相邊多。獨此破滅相。乃全經
關捩。
須菩提。汝若作是念如來不以具足相故。得阿耨多
羅三藐三菩提。須菩提。莫作是念如來不以具足相
故。得阿耨多羅三藐三菩提。
前以離相無我。顯般若空相。不墮常見。今以即相
修因。顯般若實相。不墮斷見。天親論。雖不依福
德得真菩提。而不失福德及果報。以能成就智慧
莊嚴功德莊嚴故。長水疏之曰。福德是因。即五度。
果報是果。即三十二相。相非不佛。故言不失。既不
失果。即不失因。以能成就下。明不失之由。智慧即
真身。福德即應身。履昌曰。上言不以具足相觀
如來。真實理地不染一塵也。此言以足具得菩提。
萬行門頭不捨一法也。
須菩提。汝若作是念。發阿耨多羅三藐三菩提心者。
說諸法斷滅。莫作是念。何以故。發阿耨多羅三藐三
菩提心者。於法不說斷滅相。
此正明所以不可作是念也。諸法斷滅。謂一切法。
皆斷滅之而不用也。於法不說斷滅相。謂修行人
必依般若之法而通達之。以為修行之具也。斷滅
則無相矣。而亦謂之相者。以其執著也。凡執著皆
謂之相。執有固是相。執無亦是相。此分佛恐人著
空。又為之遣空。必空與不空雙泯。而後為般若真
空也。大圓曰。佛止教人離相。不教人毀相。只怕
人著相。非教人滅相。若福德不修。相好不具。又何
以得菩提哉。○正義云。此一分。是金經中鐵門限。
蓋前後俱以無相。無得。無說。無法為宗。非此一分
定執空矣。晁太傅曰。諸佛說空法。為滯於有故。
若復著於空。捨鷹還逐兔。
△此分凡二段。前段是賓。後段是主。如來常言法
無可說。恐凡夫認不觀三十二相為斷滅。故呼須
菩提以示之。盛釋。上既云如來不可以相觀。然
不可作念謂不依福果。得大菩提。是失福德。非菩
<pb n="863"/>
提因。失果報。非菩提果矣。何異二乘偏空之見耶。
故反覆戒之。一曰若作是念。再曰莫作是念。言毀
相之不可也。三曰若作是念。四曰莫作是念。言毀
相之所以不可也。總見真如法性。不落斷常二見。
作有相觀。是執有。為常見。作無相觀。是執無。為斷
見。此分專破斷見。秦大音曰。得此一段。便總攝
空假結歸中道。不但無實無虗之兩言。於此暢發
旨趣。亦且即非是名之義句。於此洗發精神。孟
川集注。斷者斷絕。對常而言。滅者寂滅。對生而言。
一著於常便是斷。一住於生便是滅。如來先不著
常。如何著斷。本不有生。如何有滅。一反一正。曲折
敷宣。引進大地眾生。盡得菩提妙相。盡成具足法
身。住無所住。降無所降。斯為了義。
<other>○不受不貪分第二十八</other>
一塵不染。何貪何受。○此言無貪受之我掃盡
從前福德相。○上言不宜斷相以修菩提。此言
得菩提亦不失福德。蓋以知法無我。不受福德。
故所得福德愈勝。所云不受。但心不貪著。非謂
斷滅福德而不修也。此正申明上章不說斷滅
之義。宗泐曰。菩薩修無我法。故福德雖勝。無
受心貪心也。宋徵輿曰。有我則有受。有受故
有貪。無我則無受。受者既無。貪何由生。欲除貪
受。以法無我為本。經假布施一節明之。
須菩提。若菩薩以滿恒河沙等世界七寶。持用布施。
若復有人。知一切法無我得成於忍。此菩薩。勝前菩
薩所得功德。
覺非曰。自十七分後。俱言諸法無我。總收拾到得
成於忍。忍者萬法繁喧。寂然不動。有耐久大力。忍
無其忍意。寶施乃有漏之因。法忍為無漏之果。
大圓曰。得忍是果。修福是因。無我者人無我。法無
我也。得此二空之智。名之為忍。大般若有安受忍。
觀察忍。修此二忍。便得成無生法忍。知是觀察。成
是安受。宗注。前云通達無我法。此復推其成功
於忍。作聖全功。只此一句。頓漸之階。隨人自得。
集解。福歸己。德及人。德是因。福是果。圭峯云。初
明菩薩以得忍故不失。
何以故。須菩提。以諸菩薩不受福德故。
此正明功德之所以勝也。即有法施功德。無有我
施之心。誰其受之。惟此不受。福德無有邊際。故勝
前菩薩所得功也。覺非曰。不受福德者。以本來
無受福德之我也。有我。斯有貪。有貪。因有受。本來
我如如不動。貪與受從何處安著。圭峯曰。次明
不受故不失。
○須菩提白佛言。世尊。云何菩薩不受福德。
空生疑有福不受又成斷滅。故問菩薩既不說斷
滅福德。云何不受。
○須菩提。菩薩所作福德。不應貪著。是故說不受福
德。
不受。只是心淨。初非斷滅也。不貪著。即無我之義。
大圓曰。貪著。則因成有漏。果亦有漏。因果俱失。
菩薩修福德。不起貪著心。故名不受。非不修福德
之謂也。然則福相。與得果。兩不相礙。正以相成。而
謂如來之得菩提。可以斷滅諸法相耶。如如曰。
凡夫著我見。即著福德。菩薩忍中。悉空諸相。豈有
貪著。故其福德。非不受於身。乃不受於心也。前云
通達無我法。真是菩薩。通達即是知。忍則入寂滅
大海。非復通達位矣。
△盛釋。上云不說斷滅。是不失福德也。此又明不
失之故。言菩薩以無我心修福。空人我。又空法我。
成其勝忍也。既以無我心修福。是惟不受。故能不
失。不受者。不見為福德。并不見為能忍。則因成無
漏。果亦無漏矣。不貪著者。全在利益眾生。非為得
福而度生也。○此無住降心中第三番較量。獨顯
<pb n="864"/>
無我之勝。功德甚大。故舉寶施以較之。不生貪著。
即無實也。不受而受。即無虗也。○此分忍字。與六
分信字。相為表裏。蓋不信。則心無主宰。無所適從。
不能入道。不忍。則心有生滅。無所把持。不能成道。
故如來說出信字。為入道之門。以忍字。為守道之
終也。張有譽曰。上章就如來果位上說。見一切
法不當斷滅。此章就菩薩因地上說。見一切法不
必斷滅。要在知無我而能忍耳。
<other>○威儀寂靜分第二十九</other>
威儀者。行住坐臥也。寂靜者。去來不動也。此從
威儀中指出寂靜。見性無染著。無生滅。不可認
作以威儀為寂靜。○此分是掃去應身不定之
迹。指出如來常寂法身以示人。上說箇不入斷
滅。恐人便在四威儀中。執著如來應化之迹。是
依舊向去來不定。兩時兩處觀應身。而不能就
去來不動。無時無處見法身。故借人言發明無
來無去之法身。方得了當。
須菩提。若有人言如來若來若去若坐若臥。是人不
解我所說義。
正義云。如來法身遍虗空界。無相無所。凡其應現
是隨眾生業緣而來。其實真性自如。未嘗有去來
之迹。人見如來應化威儀。得毋謂既非斷滅落空
又非色相落有。即是可以觀如來乎。是仍在應身
上落想。而不能於法身上洞徹也。故呼須菩提告
之。此分三言如來。皆指真性佛言。如如曰。去來
坐臥。不宜實看。若者。相似之義。集解。華嚴經云
云覺無來處。去亦無所從。清淨妙法身。神力故顯
現。六祖云。諸法空寂。是如來清淨坐。無住云
身心寂滅。是如來臥處。若以四威儀形容之。不亦
謬哉。
何以故。如來者無所從來亦無所去。故名如來。
其不解者。何故。所謂如來者。不以應化為體。以法
性為體。盡法界一如不動。本無來去。譬如水清月
現。月本不來。水濁月隱。月亦非去。但水有清濁。非
月有升沉。法中亦爾。心淨見佛。非是佛來。心垢不
見。亦非佛去。但是人心垢淨。不是佛有去來。圭峯
曰。不解我所說義。此斥錯解也。無來無去者。此示
正見也。肇曰。解極會如。體無方所。長水疏曰。解
極則心絕。心絕則會如。如體本周。故無方所。大
圓曰。法身真佛。體絕去來。以不來。故離一切法。以
不去。故即一切法。以不來。故不常。以不去。故不斷。
以不來。故曰即非。不去。故曰是名。以不來不去。故
不住一切。而能遍應一切。此所謂無我法身也。
又曰。無所從來則非有。亦無所去則非無。無所來
而亦來。無所去而亦去。有無四句。俱已破盡。至是
而色見聲求。諸法斷滅之疑。徹底消釋矣。
△此分單明如來兩字。如者。真性如如。不變不壞。
來者。隨緣感應而來現於此。去來者。應現化身。無
去來者。真性法身也。盛釋云。此於化身示現處
證取法身。是證無我之極。悉是真如也。李次公
曰。初取諸法如義。釋如來。則法法皆如。頭頭是佛。
今取無所來去。釋如來。則指本原自性。真如法身
佛。雖有體用之分。請真下文。足徵一貫。王匡石
曰。此經前半言菩薩事。後半言如來事。至此仍以
如來收束。此分則於正報中。即化身以顯法身。後
分則於依報中。即塵界以顯法身。而佛果更無餘
蘊矣。
<other>○一合理相分第三十</other>
真性之無去來是理。如來之具足色身是相。無
理。則相無所攝。無相。則理無所附。必真空之理。
與外具之相。合而為一。則表裏俱融。精粗無二
矣。○此分是斷法身化身一異疑也。上言化身
有去來。法身常不動。恐人住一異之見。所以將
<pb n="865"/>
世界影法身。以微塵影化身破之。去來不離於
法身。譬如微塵不離於世界。不可謂一。不可謂
異。天親論云。彼諸佛如來。於真如法界中。非一
處住。亦非異處住也。孰見其有分合之事哉。
剩閒曰。上章明法身非應身。故表無去無來。此
章即應身明法身。故表一合相。正義。此專為
法身化身設喻。而釋其非一非異也。文分五科。
自首至甚多。標界塵一異。以顯無實性。自何以
故至是名微塵。釋微塵喻應身。無異性。自三千
大千世界。至是名世界。釋世界。喻法身無一性。
若世界實有以下。正明非世界之所以。言合塵
為界。而曾無一合相。言外見上文析界為塵。而
亦無分別相之義。塵界一異無實性。已破盡一
合相者下。是破一合之見。因上說箇碎字。破合。
而碎在其中矣。
須菩提若善男子善女人。以三千大千世界碎為微
塵。於意云何。是微塵眾。寧為多不。
上文言無從來。亦無所去。則應身全是法身。不落
有無二見。但恐人隨語生解。向有來有去處。見法
身散為應身。便謂如來住於異處。向無來無去處。
見應身攝歸法身。便謂如來住於一處。住於異。則
見一切法實有一切法。而法不歸如。事相不得消
亡。住於一。則實相不能無相。而菩提有法。智照不
得泯絕。不知如來法身無來無去。猶合三千大千
以成一界。法身現而為應身。有來有去。猶碎三千
大千以為微塵也。不知法身。但即法界觀之。如來
此問。雖問微塵之多。而意顯界塵之無實性。塵因
界碎。則異無實性。界碎為塵。則一無實性。俱已隱
躍言外。盛釋云。上言化身有去來。法身不動。法
真化假。是非一也。化依法起。是非異也。色身之相
可空。猶法界之相可空。故佛以碎界成塵作喻發
問。意以界喻法身。塵喻化身。塵界似有實無。亦猶
三身總是一身也。甚多以下。皆尊者領會佛意。自
徵自釋。正義云。塵身假合。與塵界假合無異。塵
界為器世界。塵身為有情世界。此以器世界例有
情世界。故從世界微塵。說到一合相。人身一小天
地。即此義也。無著云。為破名色身。故言塵界等。
名身即受等四蘊。色身即地等四大。故有二種摶
取。及差別摶取。此情器雙明也。大雲曰。塵眾為
器世界。眾生為有情世界。一合相。即是摶取和合
為一故也。言一摶取者。即是名身眾生世界。和合
為一也。言差別摶取者。即是器世界聚眾多微塵。
和合成一世界也。言非一合相者。以第一義中。情
器二界。俱無實故。故心經云。是故空中無色無受
想行識等也。是名一合。約俗諦說則有也。言須菩
提一合相者等。是明無中妄執有。不了人法二空。
迷於事障而起煩惱。故名貪著其事。舊解。微塵
在世界中。游氣飄揚。任其起滅。世界在太虗中。山
河大地。任其聚散。猶如人身。煩惱塵心。皆逐妄而
生。是亦以器界喻情界也。俗人不明此旨。單以人
身微細雜念。猶如世界微塵立解。其說偏而不該。
失却器世界矣。
○須菩提言甚多。世尊。
此微塵眾。不可謂非多。然若實認為多。則落在異
見一邊矣。故下復釋之。空生說箇甚多。與前所答
有淺深之判至此便能自出隻眼矣。
何以故。若是微塵眾實有者。佛即不說是微塵眾。所
以者何。佛說微塵眾即非微塵眾。是名微塵眾。
尊者領會佛意。自徵自釋。宗泐云。此釋微塵喻應
身無異性。若知碎世界作微塵。微塵全是世界。則
塵無實性。故曰即非微塵。以離性計而說微塵。故
曰是名微塵也。此喻全法起應。應即是法。何異性
之有哉。如如曰。微塵者。理之至微至細者也。諸
<pb n="866"/>
色識。及定中色。皆為色塵。世界碎為微塵。語甚奇
特。碎字。最有力。所謂破一切煩惱賊也。眾字。對下
一合而言。乃至碎之義。翁云。凡世間事事物物。
莫不有理。析之為微塵。各一理也。該之為合相。統
一理也。有相。故有人有我。有理。故有是有非。人我
之念未忘。是非之心未化。而千態萬狀。出乎其中
矣。劉科集注。心量所及。大無不包。細無不入。大
中現小。小中現大。所謂世界碎為微塵也。須菩提
將世界微塵。納入虗空性中。正是善男子善女人
歸根復命處。又云。前在度生上說。自有而無。曰
實無。此在析色上說。無中生有。曰非實有。下文又
以世界申言之。
世尊。如來所說三千大千世界。即非世界。是名世界。
異見既破。又恐人落在一見一邊。故即說世界亦
無實性以破之。宗泐云。此釋世界。喻法身無一
性。若知合微塵為世界。世界全是微塵。則世界無
實性。故曰即非世界。以離性計而說世界。故曰是
名世界也。此喻全應是法。法不離應。何一性之有
哉。天親論云。若實有一世界。如來即不說三千
界。大雲曰。若實有一世界。冥然是一一和合矣。
盛釋云。以器世界論。為差別摶取。既云三千。便
非一義。以情世界論。為一摶取。五陰和合。有質無
質。總是眾生心識所成。原無實體。故佛取一合相。
正告以不可說。
何以故。若世界實有者。即是一合相。如來說一合相。
即非一合相。是名一合相。
一異之相雖破。恐碎合之見未忘。又即塵界以破
和合。釋義。此言界非實有之故。若以世界為實
有。凝合塵眾。成一世界之相。即是一合相。然塵界
既無實性。安得實有和合。故引如來所說為證。即
非一合者。乃空無之一合。非實有之一合也。如
如曰。世界實有二句。與上微塵實有二句。語氣不
同。上是辨實有之理。此是言執有者之謬。非一合
者。情器二界無實故。大圓曰。以俗諦言。則凡有
形有相之物。由多而一。由碎而合。則有和合之相
可言。如來說一合相。正以第一義言。一真法界。平
等圓融。非色相可以摶聚。非心思可以湊拍。微塵
無自性。豈能合而成界。世界無自性。豈由塵合而
成。法身之與應身。無後無先。非因非果。有時拈一
塵而全界宛然。有時現千界而一塵不立。一即一
切。一切即一。誰為能合。誰為所合。而成一合相耶。
惟其非一合相。所以如來說名一合耳。如來說碎
界為塵。空生却說非是合塵為界。正是深解處。寧
說碎為微塵。不說合為世界。纔說箇合。便是差別。
正義云。王日休以一合相為真性。是從理一邊
說。六祖以根塵交合。為一合相。是從形一邊說。理
為體。形為用。只各說得一半。竊謂經文以器界喻
情界。真性。是器界情界之體。為無形一合相。無相
之相。故不可說。器界情界。是真性之用。為有形一
合相。有形則有變滅。皆非實有。經中一合相。是指
情界合真性言。故上文從喻說來。云即是一合相。
但方引起。不必分疏。
○須菩提。一合相者。即是不可說。但凡夫之人。貪著
其事。
盛釋。謂此一合相中。無有一法可取。如界歸於塵。
則無界可取。塵歸於識。則無塵可取。蘊離於念。則
無心可取。二界無實。五蘊非有。本無可說也。凡夫
取著。皆由虗妄分別。不了蘊空。是法執也。取和合
相。是我執也。如如云。經義之不可說有二。無有
定法名菩提。此實相不可說也。一合相則是不可
說。此虗妄不可說也。前十三分塵界。是分說。此言
塵界。是合說。語同意異。集解云。合有相之相則
妄。合無相之相則真。即是不可說者。須是學人自
<pb n="867"/>
省自悟。於理事上各無掛礙。今凡夫不能悟明真
性。以不達於理。惟貪著性中所現之事耳。（事指六根）迷
情執妄。不了覺觀。即有相之合也。曾氏云。貪則
不能降心。著則不能無住。凡夫不悟世界本空。以
為實有一合之相。是於非有中見有也。是於不可
說中而妄說也。取著顛倒不實之事。烏知其非真
哉。廣演云。凡經內度生非度生。莊嚴非莊嚴。俱
屬即非微塵句收。般若非般若。無法得菩提。俱屬
即非一合句收。凡言即非。謂實無也。世界亦然。第
一義中。那有微塵。那有世界。是誰和合。所謂若人
了得心。大地無寸土。而凡夫以為實有。此如海中
蜃樓。帝王人物。宮殿樹木。種種顯現。飛鳥望見。認
以為實。遄往投之。踏空而墮。貪著悞之也。
△宗泐云。上明應身去來是異。法身無去來是一。
佛恐善現有一異之見。故說喻以釋之。前舉世界
微塵一異斷疑。繼舉言說我法離見。世界。一也。微
塵。異也。碎界作塵。塵無異性。合塵為界。界無一性。
喻全法起應。應無異性。全應即法。法無一性。如來
體用互融。所以能一能異。非一非異。自在無礙也。
侗人云。此段再申凡所有相。皆是虗妄。直指微
妙。三千界碎為微塵。即虗空粉碎之說。須菩提徹
底透悟。見得微塵世界。都是假妄。惟此不可說者
是真。此不可說者。不離塵界。亦不著塵界。所云一
合相者。相離而後有合。性與塵界。非和非合。非不
和合。此中就有不可說之妙。凡夫認塵界是真。如
來但見自性。故見諸相非相。正義云。侗人取遠
脈。宗注取近脈。遠脈不可不知。近脈亦不可失。蓋
以上經文。俱是開說。掃有歸無。此分經文。是合說。
亦掃有歸無。以顯無為真體即在有為幻體。如來
證無。凡夫著有。證無者。自能破相。故無相而相。相
而無相。法身化身。非一非異。圓融無礙。著有者。未
能破相。言有執有。言無執無。隨相流轉。為六欲沉
溺。而常寂真體。如日在雲霧中。光明不現。是名凡
夫也。傅大士頌曰。界塵何一異。報應亦同然。非
因亦非果。誰後復誰。先事中通一合理。則兩俱捐。
欲達無生路。應當識本源。䞉閒曰。按大士頌。當
以界喻報塵喻應。一合。指報應內有法身。子亦曾
有此意。因宗注鑿鑿。而諸家惟金海光憨山提起
報身。皆不明言喻意。故不敢輕翻前注。今讀傅頌。
幸有同心。更考威儀寂靜分。彌勒偈。原從報應說
起。解偈者。但將應法對講耳。則此分亦當以報應
兼說。而一合相。則有形理之辨。形與理通合為一。
在如來。則三身一體。在凡夫。則真性色身是一合。
相亦假名。惟不可說之妙諦。乃為真實也。憨山
曰。上文動靜不二。如如實際。妙極於斯。但一異之
見未忘。三身一體之義未契。故世尊以微塵世界
非一非異示之。一合相者。邊見也。以合一則不能
異。合異則不能一。如來說一合相則不然。以離二
邊。故名一合。二邊既離。則是不可說矣。凡夫不能
遠離有無一異二邊。貪著其事。故不能達三身一
體。平等法身之理。紫栢云。碎世界為微塵眾。微
塵果有乎。合微塵而為世界。世界果有乎。善用其
心者。終日處乎一多之中。而一多不能累也。誠知
多碎相與合相。皆有名而無實。則凡聖情盡。體露
真常。理外無事。事果有乎。事外無理。理果有乎。此
貴自悟。不貴說破。所以如來於此經。提無生之綱
於緣生之中。真深慈大悲也。
<other>○知見不生分第三十一</other>
真性本知見不生。此言明真性者。也要知見不
生也。○此言空盡知見之相。收拾一部經文。
大圓曰。上文如來歷數有無一異之見。而以佛
之知見折衷之。在他人各執一見。在如來一切
掃空。其破有不住無。破無不住有。破一不住異。
<pb n="868"/>
破異不住一。不過隨人之見處而破之。非執自
己之見而立之也。故借人言以發明。知見無見。
乃為正見使眾生悟入。於一切法。皆以佛之知
見為知見正。是善護念咐囑處。○自二十六分
至此是破見顯智。
須菩提。若人言。佛說我見。人見。眾生見。壽者見。須菩
提於意云何。是人解我所說義不。
盛釋。此承無分別理。破人我二執之見也。上云非
一非異。而一異之見。皆從二執而生。故究竟以無
我破之。前破我法所緣之境。為四相粗執。此破我
法能緣之心。為四見細執。粗細不同。然一謂之見。
便是虗妄。皆由分別而起。解我所說義者。欲顯正
見以歸無見也。經貫云。凡夫所以貪著其事。起
於有我等見耳。我等見無。貪著何有。見與相不同。
見猶未成相。有見而後有相。見在相前一層。蓮
師云。心有此見。即相雖無。而仍著於有。如來言此。
恐人誤信如來說法。因有四相。欲其強制以歸於
無。故復申明言此。以為正覺中本無四相。所以特
說見字。正義。前言四相。此言四見。相者。法所現
也。見者。心所取也。相粗而見精。四相乃一經所遣
之執。而四相又成於四見。蓋至見歸真見。而相亦
無相矣。此總收一經之義而結之。
○不也。世尊。是人不解如來所說義。何以故。世尊說。
我見人見。眾生見壽者見即非我見人見眾生見壽
者見。是名我見人見。眾生見壽者見。
盛釋。如來真性中無此四見。故云即非。對有我說
無我。其名假立。故云是名。惟存一我見。則分別無
窮。但了二空。自無分別也。李文會曰。佛說金剛
般若之法。始即令諸學人先除粗重四相。如大乘
正宗分中說也。次令見自性之後。復除微細四相。
如究竟無我分中說也。此二分中。已皆顯出。理中
清淨四相。若於自心。無求無得。湛然常住。是清淨
我見。如如曰。事理二障。總由我見為根。故推本
於此以總結修證之法。前言菩薩。無我人眾生壽
者相。眾生。無我人眾人壽者相。如來無我人眾生
壽者相。盡乎人矣。言一切法無我人眾生壽者相。
盡乎法矣。此言佛說無我人眾生壽者見。蓋合人
說法。三者盡。而無相之義始全。四見原非實有。譬
猶人身外感之症。故治之即除。如來無病者也。菩
薩善除病者也。
○須菩提。發阿耨多羅三藐三菩提心者。於一切法
應如是知。如是見如是信解。不生法相。須菩提。所言
法相者。如來說即非法相。是名法相。
盛註。世尊言我執既空。更空法執。又有發菩提心
之提示。如是。即指無我及非相言。長水云。知者。止
也。止即是定。智依此定也。見者。觀也。觀即是慧。依
此慧體察一切也。定慧雙現。謂之信解。即從知見
增進者。不生法相。是根本無分別智。即得無上菩
提。言非者。遣絕之辭。言是者。要歸之論。非實有之
法相。是本無之法相也。不著四見。則我空法空。故
能無住。無住故能住。經中屢言無相。於此作一大
歸結矣。正義云。此段雖釋俱生法執。亦是總結
住降。四見掃去。則真空妙理。顯然無障。故云應如
是知見信解。如是。指上須菩提之三疊言。此是近
脈也。經初須菩提問云何應住。云何降伏其心。如
來答應如是住。如是降伏其心。故今結云如是知
見信解。此之謂住。不生法相。此之謂降伏。此是遠
脈也。如如曰。上文言成忍。則竟菩薩之修。言無
去來。則闡如來之秘。言事理二障。及我人等見。則
了悉二乘眾生之通病。十界聖凡。同遊法海。說法
無餘蘊矣。於是復標發菩提心者。以結前問。應如
是知。通達無我法。及知一切法無我是也。如是見。
不以色相見如來。以行正道見如來是也。如是信
<pb n="869"/>
解。聞章句則信。聞說是法則信。種種解所說義是
也。不生法相。離一切相是也。一切修持俱攝於此。
心無兩生。不生法相。則生如是心矣。又言法相即
非法相。以結實無有。發菩提心之意。
△圭峯曰。上章約塵界破一異。此章約止觀破我
法。我法乃知見所起分別。今破之令無分別。入聖
道也。壽者見上。破我執。發菩提心下。破法執。集
解。此言法相不生。知見不立。方為真空般若到彼
岸也。無上菩提之道。雖無一法可得。然須得人空
智。法空智。方能證入。若見有我人眾壽。即不見菩
提。如來所說四見。原非有四見可說。特為眾生遣
四見。故於無四見中示四見耳。若見有法相。亦不
見菩提。故發菩提心者。應如是知見信解。得人空
慧。得法空慧。是謂二智。即於相離相。於法離法。降
伏其心。住於無住矣。經中言四相。不啻再三。而法
相少有合說。惟第六分。既言四相。又言法相。此又
以非四見為四見。非法相名法相。更進一步。無非
覺示眾生。○憨山云。眾生迷於相見之中。所執堅
固難破。故佛以金剛心智。逐一破之。令見本智法
身真體。初執五蘊身心及六塵相。故著相行施以
求福德。佛以無住破之。次執有菩提相。佛以無所
得破之。次執布施有莊嚴佛土相。佛以無土可嚴
破之。次執福德以感報相。佛以非具足色身破之。
次執如來有報身相。佛以報身離相破之。次執有
法身相。佛以法身非相破之。次執法身有實我相。
佛以一切法無我破之。次執如來有三身相。佛以
非一非異破之。重重斥破。一切皆非。諸相銷忘。直
指法身實際。終之以真知真見真信真解。不起一
法相知見。人法雙忘。聖凡俱掃。此般若究竟極則
也。
<other>○應化非真分第三十二</other>
應現於事。設化於外。亦非真實。本性自如。乃為
真實。○此經反覆說來。總歸到真空無相。即自
性也。性本虗空。不取於相。如如不動。二句盡之。
全經總為度生而發。故終以演說。○此是流通
分。乃說經已完。讚受持功德。發起菩薩大心。因
示以說法之軌則。觀法之妙智。冀傳慧命。永遠
不絕也。受持法。前已詳盡。演說法。未曾闡明。故
於經末示之。正是咐囑處。
須菩提。若有人以滿無量阿僧祇（華言無央數）世界。七寶
持用布施。（無量阿僧祇世界。又不止恒河沙矣）若有善男子善女人。發
菩提心者。（陳魏二譯作菩薩心）持於此經。乃至四句偈等。受持
讀誦。為人演說。其福勝彼。
般若大意。上已說盡。如來欲後人持說此經以傳
慧命。所以又呼而告之。以布施較量持經功德。凡
八見矣。重重讚歎。意各不同。於經終極言之。醒人
最切。蓋一切諸佛。及無上菩提法。皆從此出。只恐
人以文字目之。不以心持。以樂小心持。而不以菩
薩菩提心持耳。故又指出不取於相。如如不動。前
說不取功德。為無相因。此示功德無量。為無相果。
如如曰。持於此經。謂當持此所發之心。已發者
弗退。未得者勤進。此示發心者以陀羅尼門也。若
作持經解。則受持讀誦。緊接在下。豈宜重疊言之。
持此心以印於經。乃至四句偈等。種種妙義。皆我
本來面目。受持讀誦。則生大智慧。為人演說。則獲
勝辨才。與未發心而持說者。何啻霄壤。故獲福最
勝。盛釋。前此應住中。五番較量。降心中。三番較
量。至此而結。但持經之勝。前已明言。演說之要。未
經道破。故有云何演說一證。
云何為人演說。不取於相如如不動。
如者如是之謂。如如則自如之甚也。不動。正明其
所謂如如。言不變動其本體也。取相即非如如。即
是動不取相。即如如而不動也。又曰。心如。境如。故
<pb n="870"/>
曰如如不動。即無染義。微細念慮。盡名為染。不必
貪欲。六祖曰。若心取相。若取法相。若取非法相。
即有所住。心無所住。方是真如。如者。萬物一如。不
起分別。猶如一月當空。千波現影。影有現滅。月實
自如。劉道開曰。不取於相如如不動八字。乃全
經之歸宿。般若之宗旨。三十二分。反覆翻剝。只完
箇不取於相而已。由淺入深。層層剔發。只求到如
如不動而已。䞉閒曰。不取於相如如不動。此世
尊直指本性。演說以示人。使持經者。知所指歸。說
經者。得其要旨。本文正解如是。若謂佛所說法。不
取於相。如如不動。演說佛法者。須要不取於相。如
如不動。行人攝心應事都要不取於相。如如不動。
皆是論疏闡發演說之意。非經文正義。如如曰。
演者。本於佛說而大暢其義。較解說更勝離一切
相。是佛境界。不住於相。是菩薩境界。不生法相。是
發心者之修習。然諸相皆由取生。故總歸於不取
以拔其病源。相字。統括經中諸相而言。妄相與真
如相反。有取與妄動相因。惟不取於相。故如其真
如。安然不動。此如如妙境也。不取於相。勝義無盡。
括言之。是不取外道之斷常。不取凡夫之事障。不
取二乘之理障。以故如如。則契無去來之如來。不
動。則證成忍之菩薩。五性圓融。諸乘冥會。可以自
己所證演說。又能稱人機宜演說也。
何以故。
一切有為法。如夢幻泡影。如露亦如電。應作如是觀。
如如曰。不取相。何以即能如如。以一切相。皆屬有
為法。有為法。如夢幻等。而真如無有去來。惟不取
夢幻等法。自如無為之真如也。眾生貪著有為。無
非執以為實。若了達虗妄迅速。如夢幻等。則無可
貪。自無所著。故應作如是觀。是又標不取相之法
門也。以觀結經者。照五蘊空是為深般若也。菩薩
得道得果。全是觀門成熟。觀即般若妙智。佛法有
空假中三觀。集解。人之修道。必從空世法始。看
世法不空。必不能於真如著力。此佛為人深意。明
者得焉。四句偈。經屢言之。若以前四句言。則說真
佛之無相。若以此四句言。則說有為法之不實。悟
得二偈。則非淺矣。不必專於此。而此亦明明是偈
也。直解。六喻皆非真實。夢中所見。覺則皆空。幻
化之形。假而即滅。水泡物影。虗無據依。露凝電閃。
現只頃刻。凡天地間有形有氣。皆為非實。應同六
者觀之。圭峰云。夢幻泡影。空理全彰。露電二喻。
無常足顯。悟真空。則不住諸相。觀生滅。則警䇿修
行。妙符破相之宗。巧示無情之觀。憨山云。此入
般若真空妙觀也。以真空冥寂。藉假而觀。若六喻
觀成。則真空自現。一往俱顯理體。此則正示觀法。
諸修行人宜從此入。法身真境。極盡於斯。
佛說是經已。長老須菩提。及諸比邱比邱尼。（出家修道男女
二眾）一切世間天人阿修羅。（天人阿修羅六道中之三道也）聞佛所說。
皆大歡喜信受奉行。
此結集者。結經常式。歡喜信受者。聆佛所說。頓悟
三空。直趨佛地。足見此經。能度大眾入大乘證大
果。人因法悟。法藉人宏。人法相須。流通無盡。經
貫。皆大歡喜。便是不驚不怖不畏。信受。謂淨信而
承受。奉行。遵持而奉行也。奉行二字甚喫緊。聞法
不行。信受何益。然前曰。實無所行。又要無行之相。
方無負善護念善付囑。如來之教。常行於天壤矣。
△此分以流通終焉。前是較量流通。中說流通方
法。末說流通相貌。凡此四眾。與三善道。各各以此
為實。心清淨而信受此經。各各無住生心。離相布
施。為人演說。而奉行此經。信受。則自利成就。奉行。
則轉化無方。直至於今。金剛智眼。放光動地。諸佛
列祖。以此傳法印心。六道眾生。因之滅罪證果。皆
由如來與空生一番問答。發起此段大事因緣。所
<pb n="871"/>
以得聞此經也。後五百歲有發菩提心者。不奉持
般若。何由到彼岸哉。

金剛般若波羅蜜經（終）　潔齋居士孫念劬敬纂

<talk>No. 504-G
 䟦</talk>

乙未春間。余有高郵之行。於王丈賓谷處。獲覩金剛
經彚纂一書。是書為潔齋居士孫公所纂輯。原書封
面有小引。載是書初刻一本。校勘未精。字句訛脫。且
闡發未透。辭義膚淺。後連得佳本。萃諸家註說。廣為
𢯱輯。翦訛削膚。採集精論。以補原刻之不逮。三年乃
定。於嘉慶元年。易稿再鐫。務使佛菩薩問答遮表之
旨。精實詳盡。顯豁貫穿。揭領提綱。本末洞澈。讀者果
能潛心玩索。即文字為觀照。實相般若。自爾刻刻現
前。居士苦心孤詣。成此一書。洵足收般若之全綱。開
金剛之智眼矣。原板藏常州府城東門新坊橋西孫
宅。兵燹以後。板已漫漶闕失。余深慮其日久失傳。亟
願流通。俾延慧命。因索歸重付梓人。嗣因患病幾危。
繼又丁先慈之憂。校勘之工。屢有作輟。至丙申長夏。
始克竣事。爰述重刻是書緣起附於簡末云。
光緒二十二年丙申六月生蓮居士真州張淨觀謹
䟦

彚纂一書。係（顗）捐資重鐫。藏板揚州馬市口東藏經
院。此院先廢於兵。同治紀元。錢塘許公蔭亭。重為修
葺。許公所刊經論甚多。均貯板於院樓住院。觀如大
師。專精淨土。禪律兼深。尤以流通經典。及因果感應
等書。為末法人天眼目。余刻是經。深知利益。且有校
勘之勞。刊成。先印百部。託為流通。院中經典善書。向
不取板價。來印者紙工自備。每次開刷。至多數十部
為率。印擦太多。板易漫滅。識者諒之。
光緒丙申季夏淨觀居士張允顗記

<article id="n505">金剛經心印疏</article>

<other>No. 505-A
 金剛般若波羅蜜經心印科</other>
大清　欽賜雲南法界寺講經廣陵沙門溥畹述

此經科分為（三）
一序分（二）
一通序（如是）
二別序（爾時）
二正宗分（二）
首示降住其心歷彰般若妙用（二）
一善吉請益（二）
一請益之儀（時長）
二請益之辭（二）
一讚益（而白）
二正請（世尊）
二如來許示（三）
一印讚許說（佛言）
二領旨復請（唯然）
三正為開示（二）
一明降住其心（二）
一略示降住（二）
一略示降心離相（佛告）
二略示住心無住（複次）
二廣詳降住（二）
一約佛法廣釋降心離相（三）
一佛身離相（三）
<pb n="872"/>
一正明離相（須菩提至即見如來）
二兼示殊勝（二）
一善吉疑問（須菩提至生實信不）
二如來誡說（二）
一誡答（佛告須至以此為實）
二說勝（二）
一能信人善根殊勝（當知是至無量福德）
二所信義離相殊勝（二）
一順釋所以（何以故至無非法相）
二轉釋所以（何以故至眾生壽者）
三結成離相（是故不至何况非法）
二果法離相（三）
一如來雙審（須菩提至所說法耶）
二善吉雙對（須菩提至如來可說）
三承上雙釋（何以故至而有差別）
三引事况勝（二）
一引事（須菩提至說福德多）
二况勝（若復有至即非佛法）
二約聖果廣釋住心無住（四）
一歷明無住（三）
一小乘聖果（二）
一泛論（三）
一見道位（須菩提至名須沱洹）
二修道位（二）
初二果（須菩提至名斯陀含）
次三果（須菩提至名阿那含）
三無學位（須菩提至眾生壽者）
二確證（世尊佛至阿蘭那行）
二佛所得法（佛告須至實無所得）
三菩薩莊嚴（須菩提至是名莊嚴）
二正明無住（是故須至而生其心）
三喻明無住（須菩提至是名大身）
四較量顯勝（二）
一較量（須菩提至甚多世尊）
二顯勝（二）
一略持人處勝（二）
一人勝（佛告須至勝前福德）
二處勝（復次須至如佛塔廟）
二廣持人處勝（二）
一人勝（何况有至希有之法）
二處勝（若是經至尊重弟子）
二彰般若妙用（二）
一善吉請名（爾時須至云何奉持）
二如來垂示（二）
一出名教持（二）
一正標（佛告須至汝當奉持）
二重釋（所以者至若波羅蜜）
二即事顯用（二）
一彰般若離相用（五）
一說法離相（須菩提至如來無說）
二依正離相（二）
一依報（須菩提至是名世界）
二正報（須菩提至三十二相）
三顯示經功（須菩提至其福甚多）
四聞義述解（二）
一當機伸解（三）
一解自聞希有（爾時須至如是之經）
二歎他聞希有（世尊若至說名實相）
三明後聞希有（世尊我至即名諸佛）
二世尊印述（二）
一印證（二）
一總印（佛告須至如是）
二別證（若復有至甚為希有）
<pb n="873"/>
二述成（二）
一約法述成（二）
一就智度述成（何以故至一波羅蜜）
二就忍度述成（須菩提至辱波羅蜜）
二約人述成（何以故至無壽者相）
五結成離相（是故須至三菩提心）
二彰般若無住用（二）
一正明無住（三）
一不住六塵（不應住至如是布施）
二不住人法（如來說至即非眾生）
三結顯真實（二）
一正明真實（須菩提至不異語者）
二轉釋真實（須菩提至無實無虛）
二舉喻顯用（二）
一舉喻（二）
一喻住則不妙（須菩提至即無所見）
二喻不住方妙（若菩薩至見種種色）
二顯用（二）
一生福用（二）
一自利福（須菩提至無邊功德）
二利他福（二）
一略說福（須菩提至上乘者說）
二廣說福（三）
一正明廣說功德（若有至三菩提）
二反顯樂小不能（何以故至為人解說）
三結指經處當供（須菩提至而散其處）
二滅罪用（三）
一正明滅罪妙用（復次至三菩提）
二兼顯經功妙用（須菩提至所不能及）
三總結經功妙用（須菩提至不可思議）
次明菩提無法正顯般若本體○
三流通分○

○次明菩提無法正顯般若本體（三）
一正明菩提無法（二）
一當機躡問（爾時須至降伏其心）
二世尊直答（三）
一躡前住降無法（佛告須至即非菩薩）
二正明發心無法（所以者至菩提心者）
三分示因果無法（二）
一約果（三）
一得果無法（須菩至三菩提）
二得記無法（須菩提至釋迦牟尼）
三轉釋無法（二）
一法釋（二）
一正釋無法（何以至三藐三菩提）
二釋法非法（須菩提至名一切法）
二喻釋（須菩提至是名大身）
二約因（三）
一明度生無法（須菩提至無壽者）
二明嚴土無法（須菩提至是名莊嚴）
三明達我無法（須菩至是菩薩）
二直顯般若本體（二）
一審示（三）
一約知見圓明（三）
一示佛見圓見（須菩至有佛眼）
二示佛知圓知（須菩至不可得）
三示實福非福（二）
一明有實非多（須菩提至甚多）
二明無實乃多（須菩至福德多）
二約色相言說（三）
一示即色非色（須菩提至具足色身）
二示即相離相（須菩提至諸相具足）
<pb n="874"/>
三示即說非說（須菩提至是名說法）
三約眾生非生（二）
一當機起疑問生（爾時）
二如來决答非生（佛言）
二直顯（三）
一善吉呈悟（須菩提至無所得耶）
二如來印證（佛言如是如是）
三正顯本體（二）
一自性平等（三）
一本無欠餘（須菩至三菩提）
二本無高下（二）
一直示平等（復次至三菩提）
二轉釋平等（以無我至是名善法）
三引事顯勝（須菩至不能及）
二諸相平等（五）
一約生佛以顯平等（須菩提至是名凡夫）
二離空有以顯平等（三）
一離有見（須菩提見如來）
二離空見（須菩提至斷滅相）
三較福勝（二）
一較勝（須菩至福德故）
二論福（二）
一當機問福（須菩至受福德）
二如來答福（須菩至是故說不受福德）
三無去來以顯平等（須菩提至故名如來）
四非一多以顯平等（須菩提至貪著其事）
五即諸見以顯平等（須菩提至名壽者見）
三通結始終心法（須菩提至是名法相）

○三流通分（二）
一示勸流通（二）
一示通經益（須菩提至其福勝彼）
二示通經法（云何至如是觀）
二正結流通（佛說至奉行終）

金剛般若波羅蜜經心印科（終）
No. 505
<sarticle>金剛般若波羅蜜經心印疏卷上</sarticle>

大清欽賜雲南法界寺講經廣陵沙門溥畹述
將釋此經。義啟十門。一教起因緣。二藏教分攝。三
義理分齊。四教所被機。五教體淺深。六顯示宗趣。
七部類處會。八傳譯時代。九總釋名題。十別解經
文。
<other>○一教起因緣</other>
葢聖人設教。必有由致。非無故而然也。故曰。因緣
若至。其理自彰。良有以焉。然則因緣亦有總別。一
總者。謂佛聖教。無非酬因酬請。顯理度生。即我如
來住世四十九年。始自鹿苑。終至金河。於其中間
三百餘會。或時談性。或時論相。或時道有。或時說
空。諸有所作。常為一事。故法華云。諸佛出世。無非
為一大事因緣。故出現於世。所謂一大事者。即開
示悟入一切眾生佛之知見者是。此諸教之總因
緣也。二別者。謂諸教因緣各有不同。故名為別。若
據本經。別有十種。一欲破外道諸邪見故。二欲迴
小乘令入大故。三令權位不迷空故。四令悟明二
諦。證入中道。生正見故。五顯佛勝德。生淨信故。六
欲令發大菩提心故。七令修菩薩深廣行故。八令
斷一切深重障故。九令得菩提無上果故。十流傳
後代。益眾生故。由此因緣。故起斯教也。
<other>○二藏教分攝</other>
葢佛之法。不出三藏二藏。四教五教。十二分以收
攝之。言三藏者。一修多羅。此名契經。二毗柰耶。此
<pb n="875"/>
名調伏。三阿毗曇。此名對治。言二藏者。一聲聞藏。
二菩薩藏。若論所攝。此經於三藏。正屬經藏。兼通
律論。以戒生淨信故。論詰辯析故。於二藏中。正屬
菩薩。亦兼聲聞。以激小回心故。言教攝者。西竺東
夏。古今高宿。判教多途。始自後魏菩提留支。判一
音教。次後則有一十八家。各有理據。莊嚴聖教。難
以枚舉。於今海內。唯有二宗。一天台四教。所謂藏
通別圓。此正別攝。兼亦容三。不定回心故。揚大抑
小故。離即俱非故。二賢首五教。所謂小始終頓圓。
此經始教正攝。餘四亦通。以離相見佛。乃終頓義。
餘二如前。十二分者。即九小三大通相。十二分教。
兼正可知。故不繁述。
<other>○三義理分齊</other>
如來接物。不無文言。既落文言。則有義理。義者。文
之實也。理者。言之主也。又義者。相也。理者。體也。葢
聖人之言教也。義以析之。理以統之。理雖是一。而
逐機遂有淺深。義固多方。而歸理則無別體。是則
諸經義理既有淺深。而欲明經旨者。若不辯別。何
以知其分齊所詣乎。然約法本末生起。顯分齊者。
依起信論。有五重淺深。亦不離前五教。但此則從
深至淺。彼則自淺向深。故不同耳。初唯一心為本
源。即一真法界。該四法界。此圓教分齊也。二依一
心開二門。即該二教。一者心真如門。所謂心性不
生不滅。即頓教分齊也。二者心生滅門。所謂如來
藏。與生滅和合。名阿賴耶識。即終教分齊也。三者
依此識明二義。一覺義。謂心體離念等。二不覺義。
謂不如實知真如法一故。不覺心動等。四依後義
生三細。一依不覺故心動。名業相。二依動故能見
名轉相。三依見故境界妄現。名現相。五依最後生
六麤。一智相。二相續相。即始教分齊。三執取相。四
計名字相。五起業相。六業繫苦相。三四。小教分齊。
五六。人天分齊也。若於此五中。定本經分齊者。正
屬始教空門。空理。如離相見佛。大身非大身。色相
非色相等。然辭雖正演空門。而義實兼含終頓圓
也。以始義初彰。一一空諸所有。終義許凡有心者。
皆可作佛。頓義一念不生。圓義不可思議。而餘一
一激小。令生恥慕。與大同途。此大槩之分齊也。
<other>○四教所被機</other>
教。乃聖人示下之言。機。即九法界所被之機。然則
有通有局。通則普利三根。局則不無揀別。設以局
論。此經正被菩薩。以經云。如來為發大乘者說。為
發最上乘者說。若復有人。得聞此經。信心清淨。即
生實相。當知是人成就第一希有之法。則為荷擔
如來阿耨多羅三藐三菩提。故知此經唯被大機。
然於義求。亦兼凡小。何謂。以此經雖屬大乘。若不
兼利。則是法平等。無有高下。恐成虗語。而經中亦
談胎卵濕化。十種類生。以及小乘四果名目。於結
經處。且云比丘。比丘尼。優婆塞。優婆夷。一切世間
天人阿修羅等。聞佛所說。皆大歡喜。信受奉行。以
是故知兼被小也。
<other>○五教體淺深</other>
所謂教體者。亦有能詮所詮。能詮體者。即音聲語
言。名句文身。故楞嚴云。此方真教體。清淨在音聞
者是也。名詮自性。句詮差別。文身者。文即是字。能
為名句。二所依故。若以本經而論。則首從如是。終
至奉行。皆為能詮之教體也。所詮體者。即無住真
心。實相般若是也。以眾生日用而不知。大覺悟之
而為說。能所并釋。合為教體。故知此經能詮所詮。
皆深而非淺也。
<other>○六顯示宗趣</other>
言宗趣者。語之所尚。曰宗。宗之所歸。曰趣。若據本
經。顯宗示趣。則有總有別。總者以三種般若為宗。
三德秘藏為趣。別則有三。一教義。謂文字般若為
<pb n="876"/>
宗。實相．觀照為趣。二理智。以真空妙理為宗。實相
般若為趣。三因果。以發菩提心為宗。證涅槃果為
趣。斯則略示本經之宗趣也。
<other>○七部類處會</other>
此般若經。名雖八部。約類有十。一大般若六百卷。
二放光三十卷。三摩訶三十卷。四光讚十卷。五道
行十卷。六小品十卷。七勝天王所說七卷。八仁王
二卷。九實相一卷。十文殊所說一卷。皆本部之同
類也。處會者。即四處十六會。一王舍城鷲峰山七
會。二給孤園七會。三他化天摩尼寶藏殿一會。四
王舍城竹林園白鷺池側一會。此經乃第二處第
三會也。然獨置金剛二字者。揀非餘九。以故本經
在六百卷中。正當五百七十七卷。祇園七分中之
第三分也。
<other>○八傳譯時代</other>
此經自傳我國。凡有五代。六師翻譯。一羅什於姚
秦時。居草堂寺。譯名金剛般若。二菩提留支。於元
魏時。住永寧寺。譯與什同名。三真諦於陳朝。住廣
州制止寺。譯名亦同上。四笈多於隋朝。住東都上
林園。譯名金剛能斷般若。五玄奘。於唐貞觀十九
年還國。文帝迎住西京弘福寺。譯名能斷金剛般
若。六義淨於天后證聖乙未還國。至睿宗景雲二
年。譯與奘師同。今所傳本。乃羅什弘始四年居草
堂寺譯者也。
<other>○九總釋名題</other>分二。一經題。
金剛般若波羅蜜經
梵語䟦拆羅。此云金剛。具有三義。謂堅．利．明也。以
此寶其體最堅。一切物不能壞。其用極利。能壞一
切物。其相光明。金中最剛。故名金剛。有謂色如紫
石英。狀若蕎麥棱。即力士所執之杵也。梵語般若。
此云妙智。亦翻妙慧。合而言之曰智慧。以智徹諸
法實相。慧了諸法真空。然義有三。謂實相。觀照。文
字也。設取金剛三義。以喻般若三種者。一堅。喻實
相般若之體。雖經多劫。昇沈三界。往返六道。未曾
欠缺。故云堅也。二利。喻觀照般若之用。謂此顯時。
能照萬法。當體全空。故云利也。三明。喻文字般若
之相。以其能詮實相．觀照。令得顯現。故云明也。由
斯三義。故舉金剛以喻般若。則般若乃智慧之梵
音。金剛即般若之正喻。以故華梵雙彰。法喻并舉。
曰金剛般若。梵語波羅蜜。此翻彼岸到。乃順天竺
之語。若依我國。當云到彼岸。意謂此經是到彼岸
之智慧也。蓋彼岸者。指涅槃而言。即離二種生死
之此岸。渡二障煩惱之中流。到二種轉依之彼岸
也。經者。徑也。謂一切賢聖能依此修。即成佛作祖
之捷徑也。梵語欲底修多羅。此云契經。謂詮顯義
理。契合人心。乃契理契機之教。揀非此方儒道等
經。若據諸經論釋。其義實繁。要而言之。不出於四。
所謂貫．攝．常．法。以能貫穿所說之義。攝持所化之
機。三世不易為常。十界同遵曰法。具斯諸義。故稱
為經。然上七字為所詮。屬別。下一字為能詮。屬通。
此於七種立題。為喻法立題。二種立題。乃佛自立
也。
△二人題。
姚秦三藏法師鳩摩羅什譯
姚秦。標代也。三藏。經律論也。所謂經契一心。律規
三業。論甄邪正。法即軌則之義。師乃模範之稱。以
三藏之法。自師而師人。故曰三藏法師。梵語鳩摩
羅。此云童壽。謂童年而有耆德。什乃華言。即善識
此方文字之稱。華梵合舉。故曰羅什。然師始末。備
載本傳。茲不繁引。譯者易也。謂易天竺之語。而為
華夏之言。以周制有掌四方之官。北方名譯。今翻
西語。而曰譯者。由漢世多事北方。而譯人兼善西
語。因以稱焉。
<pb n="877"/>
<other>○十別解經文</other>三（此准道安。經無豐約。悉分為三。謂序．正．流通者是也）。一序
分二。一通序。（將釋此序。義分為二。一明建立之因。二明建立之意）。（建立因者。正明如是
等言。因何而立。蓋當金河顧命之初。[鴳-女+隹]樹潛輝之際。阿難悲哀。時有無貧尊者。語阿難言。汝是持佛法人。
且須裁抑。宜當往佛。請問後事。阿難曰。云何後事。尊者答曰。世尊在日。以佛為師。世尊滅後。以誰為師。世
尊在日。依世尊住。世尊滅後。依何而住。惡性比丘。佛在之日。佛自調伏。佛滅度後。如何調伏。遐益當來。理
宜結集。一切經首。應置何語。阿難承教。一一咨問。佛答之曰。我滅度後。依四念處住。以戒為師。默擯惡性
比丘。一切經首。皆安如是我聞一時佛在某處。與某眾若干。此正第四問也）。（建立之意者。亦有三。一斷疑
故。乃結集時。阿難昇座欲宣佛語。感得相好同佛。爾時眾起三疑。一疑世尊重起說法。二疑他方佛來。三
疑阿難成佛。故舉如是我聞等。則三疑頓斷。二息諍故。若不推從於佛。言自制作。則諸羅漢。德業頗齊。未
免諍論。今稱佛說。何諍之有。三異邪故。不同外道。經初安阿歐二字。蓋阿者言無。歐者言有。彼謂萬法雖
多。不出有無。置之經初。以之為吉。以初吉故。令中後亦吉。今則不爾。故云異邪）。
如是我聞。一時佛在舍衛國。祇樹給孤獨園。與大比
丘眾。千二百五十人俱。
通序者。諸經通有。以證信故。然此如是。諸經不同。
如是亦異。有謂諸佛說法。無非顯如。唯如為是。除
如之外。了無片法可談。或曰。有無不二為如。如非
有無為是。又云不異為如。無非曰是。皆泛言之也。
今據本經。當以實相．觀照為如。文字般若為是。良
以實相．觀照。二而不二。體用如如。故名為如。文字
性空。不即文字。不離文字。故名曰是。我者。阿難自
謂也。然有四種。一凡夫徧計我。二外道神我。三二
乘假我。四法身真我。此於四種中。正屬第三假我。
蓋阿難已達我空。實不計執。以隨世諦。假立賓主。
乃稱於我。聞。謂耳根發識。名之曰聞。問。既耳根發
識。合云耳聞。何經不然。答。耳是六根之別。我乃一
身之總。廢別從總。故曰我聞。一時者。即師資合會。
說聽究竟。唯一無二之時。良以殊方紀歷不同。上
下延促不定。橫則四洲差別。豎則三界懸殊。故但
云。說此經之一時也。梵語佛陀耶。此云覺者。謂自
覺．覺他．覺滿也。自覺。異凡夫之不覺。覺他。揀二乘
之獨覺。覺滿。揀菩薩之未滿。是以三覺俱圓。萬德
皆滿。故稱為佛。在者。如天子所至。即曰行在。故佛
至處。亦名在也。舍衛梵語。此云聞物。亦名豐德。又
云名稱。以具五欲．財寶．多聞．解脫．文彩風流．遠聞
諸國故。乃波斯匿王之都也。祗。即祗陀。此云戰勝。
因波斯匿王於外國交兵。得勝之日。生此太子。因
賜是名。以誌喜也。如此方叔孫勝敵。以名其子。樹
乃所施也。梵語須達多。此云樂施。今言給孤獨者。
以能周給幼無父。而老無子者也。不言鰥寡者。以
二該二故。蓋舍衛王臣。先未知佛。因須達多為兒
聘婦入王舍城。寄止珊檀那家。時珊檀那中夜而
起。莊嚴舍宅。營辦餚饍。須達聞已。即起問言。大士
欲請國王。為婚姻之會耶。答言請佛無上法王。須
達聞已。身毛皆豎。復問何以名佛。珊檀那遂廣為
說佛功德。須達多言。善哉大士。所言佛者。功德無
上。今在何所。珊檀那曰。在王舍城竹林精舍。爾時
達多。遂往見佛。佛為說法。達多聞已。獲須陀洹。因
請佛曰。惟願臨顧。至舍衛國。受我微供。世尊受請。
達多回國。布金買園。祗陀因而發心施樹。故云祗
樹給孤獨園也。然須達是正施主。祗陀為助成。今
樹先園後者何也。以祗陀乃儲君。須達是臣佐。禮
別尊卑之故耳。與者。同也。大謂名高德重。為天王
大人之所敬也。比丘梵語。此云乞士。亦云怖魔。又
云破惡。梵語僧伽耶。此云和合眾。蓋和有二。一理
和。謂同證擇滅無為。二事和。有六。謂戒和同修。見
和同解。身和同住。利和同均。口和無諍。意和同悅
也。千二百五十人者。佛初成道度陳如等五人。次
度三迦葉。兼徒一千。復度舍利弗。目犍連。各徒一
百。更度耶舍長者子五十人。今略五人者。舉大數
耳。此等諸人。先事外道。勤勞無益。一見如來。便登
聖果。以此感恩。誓常隨侍。所謂常隨眾也。正易所
謂雲從龍。風從虎。聖人作而萬物覩者是也。俱者。
一時一住。皆同在也。若准古說六種成就者。如是
<pb n="878"/>
乃信成就。以信者則是事如是。不信則是事不如
是。所以五十聖位。十信居先。十一善法。信心為首。
故華嚴經云。信為道源功德母。長養一切諸善根。
又曰。佛法如大海。非信莫能入。故知信心之前。別
無勝法。縱能信如是經。聞根不利。信亦奚為。能信
能聞。非時可說。徒生景仰。時可說法。無說法主。此
道難聞。縱有法主。無處可居。亦難行道。雖有其處。
設無聽眾。不成法會。必須六種輳集。佛事方興。故
云成就。則此六種為能成就。而向下經文。皆所成
就也。△二別序。
爾時世尊。食時著衣持鉢。入舍衛大城乞食。於其城
中。次第乞已。還至本處。飯食訖。收衣鉢。洗足已。敷座
而坐。
別序者。別序一經發起之由。為正宗之前導也。此
佛就一切眾生日用尋常。去來動靜。行住坐臥。喫
飯穿衣。直顯真心本體。以明無往而非無住真心
之妙用。無法不具實相般若之本體。所以假此乞
食。發起斯經。不過要人向日用中。識得自己與三
世諸佛。無二無別。則能事畢矣。爾時者。即當爾佛
住祗園統眾行道之時也。世有三。謂情世。器世。至
真覺世。又有過去世。未來世。現在世。總之情與無
情。世出世間。靡不尊重。故曰世尊。時者。日有十二。
分為四食。一丑寅卯。諸天食時。二辰巳午。人間食
時。三未申酉。畜生食時。四戌亥子。鬼神食時。佛制
出家之士。應法人天。過午不食。今食時者。即日初
分也。衣者。佛有三衣。一安陀會。名作務衣。二[鬱-山+止]多
羅僧。名入眾衣。三僧伽黎。名福田衣。以其製法水
田見生福故。著者。以入城乞食。即僧伽黎也。具云
鉢多羅。此翻應量器。謂體色量三。皆應法故。即過
去維衛佛所遺。紺琉璃寶鉢。乃四天王取而獻者。
自園進城名入。地廣人稠曰大。防非禦侮為城。乞
食者。佛教比丘行頭陀行。清淨活命。了寄殘生。離
四邪命也。次第者。不揀貧富。無分淨穢。挨次而乞
也。已者。不論有緣無緣。七家則已。又或不限人家。
滿鉢則已。還謂還出舍衛至本處。即歸到祗園也。
將所化飯食之既訖。即收其衣鉢。淨其手足。敷其
所座而坐之也。此言世尊去來行住。喫飯穿衣。日
用尋常。與人無異。一段本地風光。莫非全體大用。
其柰諸人終日昏昏。只知穿街過巷。覓食求衣。要
且不識他是阿誰。甘作飯囊衣袈。走肉行屍。殊為
可惜。是以如來即日用事而示之也。此為後文如
來若來若去若坐若臥。是人不解我所說義之章
本耳。有釋為戒定發起者。義固甚佳。然於下文氣
似不貫。且空生希有之讚。似亦難於安插。何則。戒
定行持。羅漢常事。何希之有。然空生之所以道希
有者。非無故也。蓋空生平日。但念空無相無作。所
以於菩薩法。遊戲神通。淨佛國土。成就眾生。心不
喜樂。將謂佛道常遠。久受勤苦。乃可得成。忽然今
日。見我世尊。恁麼舉動。觸著鼻孔。始知道不遠人。
人之為道而遠人。方信行住坐臥。不離這箇。於斯
薦得無住妙用。實相本體。即在日用尋常。去來出
入。動靜往還。喫飯穿衣處也。以故向下即從座起。
走向佛前。無別可說。只得道箇呀。希有世尊。此正
冷裏一聲豆[焊-干+恭]也。
△二正宗分二。首示降住其心歷彰般若妙用二。
一善吉請益二。一請益之儀。
時長老須菩提。在大眾中。即從座起。偏袒右肩。右膝
著地。合掌恭敬。
上序分者。即序如來與眾生共有此金剛般若。不
離日用中也。此正宗者。乃當機窺見如來動靜。已
知佛法無多。意欲普利今後。未免請問。形於言辭。
以故有此正說也。時者。適當乞食還園。洗足安坐
之時也。梵語須菩提。亦名蘇補底。此云空生。或云
<pb n="879"/>
善現。又名善吉。有云妙生。并善實者。以初生時。寶
藏頓空。相者占之。此子善吉。七日之後。家珍復現。
故云善現。因含多義。存梵不翻。長老者。以其德臘
俱高也。乃舍衛國人。鳩留長者之子。解空第一。在
般若會上。轉教菩薩。故為當機發起此經。正窮子
喻中。密遣二人者是矣。設以本論。則久證青龍陀
果。久悟般若真空。乃為輔化權示。如此今在大眾
之中。即從本座而起者。以師資之道。尊卑頗殊。欲
有所請不可坐問。偏袒右肩者。乃彼方儀制。以表
敬也。此中事釋可知。若以理釋。則袒肩以示權。膝
地而顯實。合權實二邊之掌。印中道一味之心。修
敬既畢。自合陳詞。故云而白等。上之起座。即身業。
恭敬乃意業。而白下。方是口業。此明三業虔誠。而
請問也。然即之一字。正是描寫尊者絕無沾滯踴
躍之狀。直出人天眾前。揚眉吐氣。自不同於如聾
若啞。唯除糞穢。默受彈呵。去花拜座之時矣。所謂
尋常一樣窗前月。纔有梅花便不同。△二請益之
辭二。一讚益。
而白佛言。希有。世尊。如來善護念諸菩薩。善付囑諸
菩薩。
希有者。准古解則有四種。謂時希有。處希有。德希
有。事希有。可謂詳矣。然在本經。似無交涉。茲亦不
辯。且道尊者纔來啟請。如來尚未開口。見箇甚麼
道理。便讚希有。聻。莫是世尊成道說法。度眾生之
希有麼。不見道。未離兜率。已降皇宮。未出母胎。度
人已畢。若待今日讚嘆。奚啻＆CB17846;子過新羅。是劒去
許久。方纔刻舟。要知今日之讚希有者。乃算空生
具一隻眼。向世尊舉止動靜處窺見一班。故出海
眾之前。而讚希有也。其意有二。首謂於庸言庸行
處。示奇特事。可謂希世所有之者。次則自己向穿
衣喫飯處。討得箇下落。這段消息。從未知有。今始
悟得。故曰。希有。如來者。十號之一。即無所從來。亦
無所去。故名如來。善護念者。若據古解。依根熟未
熟等釋。義亦甚佳。似無不可。但此經以五時設教
而論。斯當轉教付財之時。與義推求。理或欠妥。今
准法華經信解品。空生等呈解之詞。釋此護念付
囑。言護者。即彼經云。我雖年朽。猶故貪惜者是也。
念者。即彼經云。時富長者。於師子座。見子便識。心
大歡喜。即作是念者是也。付者。即我財物庫藏。今
有所付者是也。囑者。即彼經云。佛敕我等說最上
道。修習此者。當得作佛是也。而言善護善付者。即
彼經云。諸法之王。能為下劣忍於斯事。取相凡夫
隨意為說者是也。問。設據此釋。菩薩二字。云何消
釋。答。菩薩聲聞。在發心大小。所以有此二名。今既
捨小歸大。欲發阿耨菩提心者。豈可更以聲聞而
目之哉。是以即聲聞而菩薩也。如十六王子。未聞
法華以前。止名沙彌。既聞法華之後。則曰菩薩。亦
此意也。然此二句。正釋上之希有。所以言我世尊。
自華嚴至今。數十年來。調護時機。深心愛念。欲人
向動用處。識取家珍。不離眉端足下。空生此際。一
旦豁然。喜解非常。是故讚言。希有世尊。可謂加護
愛念。委付叮囑。善而又善者也。正謂今在般若會
上。轉教付財。將大付小。囑小化大之意耳。蓋將大
付小。不過引小入大。囑小化大。無非以大激小。皆
如來之方便護念也。以此觀之。則如來之用心。誠
可謂善矣。當機曰。善護念。善付囑者。良有以焉。△
二正請。
世尊。善男子．善女人。發阿耨多羅三藐三菩提心。云
何應住。云何降伏其心。
前既悟得此理。極口稱讚。茲復發問者何也。以前
無言之道。自非上根利智。莫克領略。便作尋常錯
過。故尊者恐負如來意旨。曲為時機。故興斯問。善
男子善女人。總該僧俗七眾八部三乘人等。發。謂
<pb n="880"/>
發起。阿耨等梵語。此云無上正等正覺。蓋空生意
謂設有善男信女要發無上心者。不知可有箇甚
麼法。聻。然即此心欲契實相般若之理。先向那裏
安住。聻。又且此心欲起觀照般若之時。其奈妄想
多端。如狂猿昇木。上下攀緣。似癡蠅逐穢。去來不
捨。怎生降伏。聻。此中三問。以發菩提為主。故前半
卷答二三兩問。後半卷答初問也。△二如來許示
三。一印讚許說。
佛言。善哉。善哉。須菩提。如汝所說。如來善護念諸菩
薩。善付囑諸菩薩。汝今諦聽。當為汝說。善男子．善女
人。發阿耨多羅三藐三菩提心。應如是住。如是降伏
其心。
蓋世尊出世。本為直示此心。奈無知音可語。故自
華嚴以至今日。有懷未吐。茲向祗園會上。撞著空
生。覿面問來。恰好抓著癢處。以故老漢通身暢快。
所以滿口稱歎曰。善哉善哉。言善會佛心。善為說
辭。所謂善而又善者也。故仍呼其名而告之曰。須
菩提。你適纔讚這兩句。果為的當。即是啟請三問。
亦甚要緊。可謂一字不差。皆合吾意。遂印之曰。如
汝所說。如來善護念善付囑也。似你這樣人。始可
與言斯道矣。故曰。汝今諦聽。吾當為爾分別解說。
要發阿耨菩提心的道理。然則亦不過應如是住。
如是降伏其心而已。此中如是二字。應通三釋。其
義始足。一約理。二指前。三開後。且約理釋如是者。
眾生諸佛。本自如如。所謂生佛一如。莫不皆是也。
設廓而論之。則內而根身。外而器界。無非真如。咸
是實相。故言青青翠竹。總是真如。[鬱-山+止][鬱-山+止]黃華。無非
般若。此顯世出世間無一法不是。無一法不如。以
明如是也。若約指前。則空生已解如來作用。蓋如
來說。你也不必裁剪鬚眉。扭揑鼻孔。另尋住降方
法。就如我尋常穿衣喫飯。洗足敷座。一段光景。這
就是了。以此而住。無非安住。即是而降。無往弗降。
此明無住之住。是真安住。不降之降。即真降伏。故
云應如是住。如是降伏其心。約開後者。即指後文
廣略詳示也。△二領旨復請。
唯然。世尊。願樂欲聞。
當機稱解空第一。慧命長老。以此觀之。名不虗傳。
何則。一聞如是之旨。即便對曰。唯。乃信之極而無
疑也。老子有言。唯之與阿。相去幾何。釋曰。禮對曰
唯。野對曰阿。此禮對也。又儒云。參乎吾道。一以貫
之。曾子曰唯。亦此意也。然則至此當機始問云何
云何。如來竟答如是如是者。正所謂傍敲正打。將
一卷無言般若。已向諸人重重發揮了也。故空生
直對曰唯者。乃是一肩擔却。全身負荷了也。所謂
燒尾鼓浪成龍去。鰕蟹猶然努眼睛。然之一字。在
尊者意。謂我則雖然如是。其奈諸人尚未薦取。伏
願如來還要細說。我亦願聞。則是向下一卷經文。
無非為努眼者。重伸註脚而已。△三正為開示二。
一明降住其心二。一略示降住二。一略示降心離
相。
佛告須菩提。諸菩薩摩訶薩。應如是降伏其心。所有
一切眾生之類。若卵生．若胎生．若濕生．若化生。若有
色．若無色。若有想．若無想．若非有想。非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相．人相．眾生相．壽者相。即非菩薩。
此以言顯無言。而教降心之方法也。前來佛所印
證當機者。以其見解不謬耳。然問發心住降。則曰
善男子善女人者。正見空生作略。借秦為喻。假人
而成己也。意謂未發大心之時。則厭棄生死。趨向
涅槃。是以生死涅槃為實。即住著於生死涅槃。不
得解脫。設發大心。云何應住。即如我住偏真。如何
捨偏真而安住實相。聻。此正暗為自己安身立命
<pb n="881"/>
處。乃自利之問也。又未發大心之時。唯求自度。不
欲度人。知見偏枯。志意狹小。以故變易生死不斷。
無明住地猶存。今設發大心。云何令其斷除變易。
降伏無明。上求佛果。下化眾生。聻。此問度生邊事。
乃利他之問也。故佛呼名而告之曰。須菩提。諸菩
薩摩訶薩。應如是降伏其心。諸者。其義有二。一約
能發心男女等機。眾多不一故。二約四十位修心
菩薩。類多不一故。梵語菩提薩埵。此云覺有情。謂
覺機分證。識情未盡故。摩訶言大。其義有七。一具
大根。二有大智。三信大法。四解大理。五修大行。六
經大時。七證大果。具斯七大。故名摩訶薩也。問。當
機問時。止曰善男子等。如何答處。却曰菩薩。答。大
心未發。即是凡夫。既發大心。即名菩薩。在當機約
未發心時問。如來約已發心後答。應者。當也。宜也。
此中如是。於前稍異。乃承上指下之詞。往後經中
凡言如是處。非有意於上。即有意於下。讀者須知。
此一句正承前指後也。所有者。略舉十方三界處
所。蓋處所。為能生能有。眾生為所生所有也。一切
者。乃總該之詞。類即類趣。謂雜趣同形。各從其類。
即通指十類也。梵語僕呼善那。此云眾生。以從五
蘊和合中生故。今詳十種。且約橫豎發明。先橫詳
類趣。准楞嚴經。皆以妄想建立。若卵生者。經云。卵
惟想生。略如魚鳥龜蛇之類。因飛沈亂想。和合氣
成。若胎生者。經云。胎因情有。略如人畜龍仙之類。
因橫豎亂想。愛情滋染而有。若濕生者。經云。濕因
合感。略如含蠢蠕動之類。乃翻覆亂想所成。若化
生者。經云。化以離應。略如轉蛻飛行之類。此屬新
故亂想所成。若有色者。經云。休咎精明。有色可見
者。乃精耀亂想所成。若無色者。經云。空散消沈。無
色之可見者。乃陰隱妄想所成。若有想者。經云。神
鬼精靈。乃罔象虗無妄想所成。若無想者。經云。精
神化為土木。為枯稿妄想所成。若非有想者。經云。
如蒲盧等。異質相成。因合妄而有。若非無想者。經
云。如土梟等。負塊為兒。子成。父母俱遭其食。此因
怨害妄想而有。然此十種。不出色心。約色。即有色
無色。約心。即有想無想。弘法菩薩。若識得色從心
現。心亦妄生。正覺現前。眾生界盡。更有何生之可
度。何心之不可降哉。次豎論三界。胎卵濕三。唯居
欲界。化生三界通具。有色。止欲界四禪。無色。屬空
無邊處。有想。即識無邊處。無想。乃無所有處。若非
有想。若非無想。乃非非想處是也。我者。佛代菩薩
而稱也。皆者。總前十類也。今謂使令。入謂證入。涅
槃略梵。具云摩訶波利昵嚩喃。此云大圓寂。以眾
德皆圓。諸妄俱寂。亦云大滅度。即大患永滅。超度
四流也。又滅二障。度二死也。亦云無為。離生滅故。
又云安隱。最寂靜故。總之一真法界。約聖與凡。而
有四種。一．本來自性清淨涅槃。此即實相真如之
理。從本以來。不生不滅。不垢不淨。雖在生死煩惱。
其性本自寂然。二．有餘依涅槃。是將慧焰燒煩惱
薪。雖斷見思。尚餘最後身智。為分斷生死苦依。故
名有餘依也。三．無餘依涅槃。以煩惱既盡。餘依亦
滅。眾苦永寂。無有餘依。故名無餘依。今說無餘。正
指此也。四．無住處涅槃。即生死與涅槃。二俱不住。
故云無住。如上四種。凡夫惟一。聲聞有二。菩薩獲
三。唯佛具四。此如是。乃承上言也。實無者。即起信
論云。謂如實知一切眾生。及與己身。真如平等。無
別異故。又般若經云。以諸有情。本性淨故。彼從本
來。無所有故。則平等真法界。佛不度眾生。良可味
焉。以眾生性空。生佛體同故也。又以一切眾生本
性寂滅。無滅可滅。本來是佛。無佛新成。故云實無
眾生。得滅度者。何以故。乃反顯徵釋之詞。言菩薩
若以我為能度。即著我相。彼為所度。即著人相。能
度所度。歷然相對。即眾生相。有法授受。戀著不捨。
<pb n="882"/>
猶如命根。即壽者相。故輔行云。我以計內。人以計
外。眾生以續前為義。壽者以趣後為能。如是四相
不除。不惟所度不普。即能度者。心亦難降。故云菩
薩有我等相者。即非菩薩。問。當機啟請。先菩提。次
安住。後降伏。如來答。則自後而前者何也。答。空生
向來慣習。唯知慕果修因。故問亦急於證理。是以
由菩提而住降也。如來因其發心向大。貴乎先歷
事行。而住理自在其中。故反其問而答之。良有以
焉。△二略示住心無住。
復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方。四維上下虗空。可思量
不。不也。世尊。須菩提。菩薩無住相布施。福德亦復如
是不可思量。須菩提。菩薩但應如所教住。
此如來再召當機。於降心之後而示住心也。復。謂
重復。次。謂次第。於法之法。即起信云。所言法者。謂
眾生心。是法則攝世出世間。染淨因果。有為無為。
色心諸法也。應者。誡勉之詞。無所住者。正教不住
一切有無等法也。以不住有。入塵勞而不作生死
之念。不住無。居寂滅而不起涅槃之見。是則染淨
色心。一切不住。不惟不住有。亦且不住無。不惟不
住無。亦且不住無無。正是百華叢裏過。片葉不沾
身。故云無所住也。所謂下。詳明六塵為所施之物。
此由內不住我。外不住人。故中間不住所施之物。
以故向下結歸則曰。須菩提。菩薩應如是布施。不
住於相。此相之一字。即上來有無諸相也。言不住
者。正是無住行施。三輪體空也。何以故下徵起。恐
謂無住。云何有福。因借虗空為喻。試問當機。令知
虗空不可思量。則以法合云。須菩提。菩薩無住相
布施。所獲福德。亦復如是。猶若虗空之不可思量
也。故結勸曰。須菩提。若是菩薩但欲住心者。當如
我之所教。須識無住之住。乃真住也。以上二章。略
答云何應住。云何降伏也。葢前章是教諸菩薩應
度眾生。行法布施。修人空觀。遣去我執。此章是教
諸菩薩於塵無住。行清淨施。修法空觀。遣去法．非
法執。自此至果報不可思議。無非展轉擴充。以顯
離相無住之旨也。問。凡為菩薩。當廣行萬行。此中
唯言布施何耶。答。不見道。資生無畏法。檀義攝於
六。此中一二三。是名修行住。若以是推。則開一施
為三檀。開三檀成六度。廣六度為萬行。設約而收
之。則萬行不出六度。六度不過三檀。三檀不出一
布施耳。△二廣詳降住二。一約佛法廣釋降心離
相三。一佛身離相三。一正明離相。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
以上善吉請益。如來許示。一往至此。理雖明了。未
識當機解與不解。但恐說時似悟。對境還迷。故我
世尊。換箇話頭試他一試。正所謂水將竿探。人將
語探也。所以將因中度生離相之事。却以果上成
佛身相勘驗者。正欲看伊道有道無。設或以身相
為有。則伊降心離相之旨。尚未領略。若是說無。則
渠降心之法。稍有相應。故此問云。須菩提。於汝意
地之下。作云何曉解。你道即今如來果可以丈六
之身。三十二相。即此就說是見如來了麼。蓋不之
一字。正審問之詞。乃世尊之探竿也。向下可見空
生是箇細作。見我如來這一問有些古怪。就如水
上葫蘆。捺著便轉。即對之曰。不也。世尊。此正領前
開示離相之旨。故曰。不可以身相得見如來。蓋如
來身者。即法身也。以法身離相。所謂離生死相。離
<pb n="883"/>
涅槃相。不住於有。亦不住無。故曰。法身清淨。猶若
虗空。應物現形。如水中月。令人撈摸不得。捉拿不
得。即口欲談而詞喪。雖心將緣而慮忘。豈可以現
前的丈六之身。三十二相。而目之哉。良以三十二
相。固雖超勝天人。然而未免生住異滅。四相遷流。
尚屬生滅。不同乎法身。不生不滅故也。何所以故。
乃徵釋之詞。蓋如來所說非身之身。乃清淨法身
也。如來所說之相。乃非相之真相也。而現前如來
所問之身相。不過隨機應現。丈六之身。三十二相。
豈可即執是以為法身真相哉。意謂真實法身。即
非身相之可見也。須知不可以三字。并即非二字。
皆當機妙悟。正合離相之旨。故如來見當機所見
不謬。喜其氣分相投。即推門落臼而就之曰。須菩
提。你要知道。不惟佛身是為如此。即世出世間。一
切依正染淨色心。但凡所有之相。亦皆類此。虗而
不實。妄而非真。故下二句。是令尊者。欲窮千里目。
更上一重樓。以其當機雖則解事知音。然於夜明
簾外。猶欠轉身一步。設以為是。未免墮無為坑。生
斷滅見矣。故後文云。若作是念。諸法斷滅。所以進
之曰。若能見得諸相非相。亦不必離諸相。另尋法
身真相。須知當體即是如來清淨法身。真實之相
也。此因空生已會離相之旨。恐能離有。未能離無。
然捨有之無。如逃峰赴壑。二皆不免於患。故言即
見等。即之一字。乃教尊者就中從事耳。意謂既能
了得諸相非相。亦不必撥去諸相。不妨即諸相而
見如來也。△二兼示殊勝二。一善吉疑問。
須菩提白佛言。世尊。頗有眾生。得聞如是言說章句。
生實信不。
蓋離相見佛尊者已知。今聞如來微妙開示。若見
諸相非相。即見如來之語。當機到此。見其愈入愈
深。凑泊不上。故發斯問。頗有者。輕可之辭。即可能
有也。言者。直發其詞也。說者。細析其義也。章者。節
取其篇也。句者。輳成其文也。實信者。乃中心誠服。
諦了無疑。不之一字。正疑信關頭。意謂聞是上來
世尊所談言說章句。還可有人真實生信也無。以
實信非率爾泛泛者也。△二如來誡說二。一誡答。
佛告須菩提。莫作是說。如來滅後。後五百歲。有持戒
修福者。於此章句。能生信心。以此為實。
此如來直訶而誡勉之曰。須菩提。莫作是說。莫者。
禁止之詞。即莫謂秦無人之莫也。是說。即指生實
信不之說。所謂一言而喪。一言而興。高山流水。自
有知音。雖然法固深微。要知豈無信者。不唯現前
不無。乃至當來亦有。但非小根劣機而能領略。然
有持戒修福慧者。自能信為真實也。五百歲者。法
輪預記云。正法像法。各一千年。末法萬年。初五百
歲。解脫堅固。二五百歲。禪定堅固。三五百歲。多聞
堅固。四五百歲。塔寺堅固。五五百歲。鬬諍堅固。今
言後者。第五五百歲也。戒者。防非止惡為義。以外
防七支之非。內止三毒之惡。又戒有三。謂律儀戒。
攝善法戒。饒益有情戒。修福者。義亦兼慧。但文略
耳。舉持戒。則三學通攝。言福慧。則六度全該。此中
有持戒之有。能生信之信。此為實之實。正酬尊者
頗有之有。生實之實。信不之信也。△二說勝二。一
能信人善根殊勝。
當知是人。不於一佛二佛三四五佛。而種善根。已於
無量千萬佛所。種諸善根。聞是章句。乃至一念生淨
信者。須菩提。如來悉知悉見。是諸眾生得如是無量
福德。
此當知下。正明能信諸相非相即見如來的這個
人。要知此人。非於一二佛邊。種得的善根。乃是從
無量千萬佛所。種得來的善根。正言事佛多。而善
根深也。此善根二字。設依相宗。即無貪等三。為善
根也。若准本經。即阿耨菩提之心。乃萬善之根也。
<pb n="884"/>
聞是下。正言聞是上來諸相非相。即見如來之章
句。乃至者。超略之辭。意謂不在值佛多。種善深。即
一念淨信。獲福亦然。蓋一念者。正心空境寂。萬慮
銷融。不雜餘緣。唯觀實相。即一念萬年。萬年一念。
淨信者。不起有為見。不作無為解。真俗一齊捐。聖
凡悉平等。方名淨信。苟能一念信佛所說。即諸相
而顯實相之旨。此人行止動靜。則為如來三達洞
照以盡知。五眼圓觀而盡見也。是諸眾生。即指此
淨信之人。得如是無量福德者。指前事佛多種善
深的一樣。同於虗空之不可量也。而此淨信之福。
亦復如是。△二所信義離相殊勝二。一順釋所以。
何以故。是諸眾生。無復我相．人相．眾生相．壽者相。無
法相。亦無非法相。
此正順釋。徵明一念淨信。即同見佛多種善深者。
此何以故。聻。蓋是眾生已無四相。故能如是。言無
復者。不更不再之義也。既無復我等四相。則我空
也。法相者。若依本經而論。即上之言說章句也。今
言無者。即文字性空。故云無法相。乃法空也。亦無
非法相者。正淨名所謂。無離文字而說解脫。即俱
空也。是知淨信一念。頓足三空。豈可輕率。而言頗
有乎。△二轉釋所以。
何以故。是諸眾生。若心取相。即為著我人眾生壽者。
若取法相。即著我人眾生壽者。何以故。若取非法相。
即著我人眾生壽者。
此因上章順釋能空我法等四相。始成一念淨信。
故此節將我法等四相。一一轉釋。意謂以何意故。
定要空去四相。方為一念淨信者何也。以諸眾生
若無淨信。設生一念取著。則有許多葛藤。故云若
心取相。即著我等四相。此轉釋上無復我相等。正
言若取因中度生離相。及取果上之佛身離相之
相。雖是極好消息。未免猶有沾滯在。亦不能稱乎
淨信也。何則。一有取著。何異世間凡夫外道之著
相者。是以若心有取。即著四相。則不得謂之淨信。
仍屬我執未忘也。若取法相等者。此轉釋上無法
相一句。謂佛滅度後。設有眾生雖不執我。然取法
相。如本經以菩提心。將謂有法可發。於文字般若
言說章句。而生希取之心。則墮在法執。於著我等
無異。亦不得為淨信也。若取非法相等者。此轉釋
上亦無非法相一句。設此眾生雖不執取我．法。達
得二空。然即坐在俱空境上。未免又落法身邊矣。
亦墮非我人等相。不得謂之為淨信也。蓋此經以
掃踪滅跡。蕩相除空。只要四相冰消。三輪瓦解。拂
三執之浮雲。顯三空之寶月。所以不惟空我。亦且
空法。不第無法相。亦無非法相。可謂層層洗剝。處
處追窮。直使諸人執盡情忘而後已也。△三結成
離相。
是故不應取法。不應取非法。以是義故。如來常說。汝
等比丘。知我說法。如筏喻者。法尚應捨。何況非法。
此正結佛身離相也。是故者。正指不取法與非法
也。以取法則墮我等四相。取非法亦墮我等四相。
是故後五百歲持戒修福。一念淨信之者。不應取
佛言說章句。為是阿耨菩提之法。不應不取言說
章句。為非阿耨菩提之法。所謂取不得。捨不得。不
可得中恁麼得。蓋我尋常說者。汝等須知。即阿含
方等。以至今日降心住心。種種之法。此如世間渡
河用筏之喻。未渡者。定要取之。既濟者。則當捨之。
意謂言說章句。雖是渡生死河之寶筏。然未度生
死者。當依之而修。既登彼岸者。應捨之而去。以此
觀之。雖佛正法。尚應放下。何況世諦文辭。非佛之
法。仍轉堅執而不捨耶。△二果法離三。一如來雙
審。
須菩提。於意云何。如來得阿耨多羅三藐三菩提耶。
如來有所說法耶。
<pb n="885"/>
此以果法勘驗也。因前筏喻文中。法與非法。均不
應取。恐當機意謂。既不可取。如何世尊三祗煉行。
百劫修因。以取菩提之果。即今人間天上。一十六
會。廣開般若之談。以此而論。是法有取有說。何為
而不捨乎。故此世尊雙設問云。須菩提。汝將謂我
有菩提之可得耶。有佛法之可說耶。此正如來探
問當機。會與不會也。△二善吉雙對。
須菩提言。如我解佛所說義。無有定法。名阿耨多羅
三藐三菩提。亦無有定法。如來可說。
蓋當機至此。所造已深。故能靈機脫頴。而出辭吐
語。便覺活潑融通。不同前之率爾。意謂如來歷劫
修行。自當得果。出世度生。自然說法。如我今者。解
佛前來所說筏喻。無定之義。言未渡則取。既渡則
捨。約是而推。取捨不定。故知無有一定之法。名為
菩提。亦無一定之法。如來可說。蓋尋常如來說得
果者。猶空拳誘子。說法可說者。似黃葉止啼。且如
來所證之果。曰無上正等正覺者。不過對三賢十
聖之有上而稱無上。正等者。不過對聲聞緣覺之
偏枯而稱正等。正覺者。乃對凡夫外道之癡邪迷
夢。假名正覺而已。即所說之法。如來不過因人而
示。就事隨機。遇凡說凡。逢聖說聖。本來無有得與
不得。說與不說。一定之法也。△三承上雙釋。
何以故。如來所說法。皆不可取．不可說．非法．非非法。
所以者何。一切賢聖。皆以無為法而有差別。
此下當機自釋。謂若有菩提可取。及法可說。即取
法相。則墮於有。未出凡情。若道無菩提可得。無法
可說。即取非法相。則墮於空。又落聖解。是知妙有
不有。故將真空而遣有。真空不空。特假妙有以除
空。若取果非果者。舉念即墮二邊。設說法非法者。
開口便成兩橛。故菩提非相。不可相取。般若非言。
不可言說。故云皆不可取。不可說也。蓋非法者。即
領上無法相也。非非法者。即領上亦無非法相也。
此正領前如來所示四無相也。當機至是。猶恐俱
空之義。人或難明。故用所以者何。重徵復釋。以明
之也。賢聖者。即三乘賢聖。無為者。即六種中真如
無為。以無所作為。故名無為。但有一法。即屬有為。
非無作為。正顯一切俱空之理也。差別者。如三獸
渡河。足分深淺。而水無深淺。三鳥飛空。跡有遠近。
而空無遠近。秪因機有利鈍之殊。故成三乘賢聖
之差別耳。△三引事況勝二。一引事。
須菩提。於意云何。若人滿三千大千世界七寶以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。
此引外事較量也。蓋佛與當機。同一鼻孔。接物利
生。酬唱至此。恐聞無為無法。不可取說。便欲毀廢
言教。甘坐無為坑裏。是以引此非喻為喻。較量福
勝。令其受持弘通。所謂欲會無為理。先從有事看。
故假大千之寶施。而設問須菩提。於汝意地之下。
是為云何。設若有人。以七寶者。即金．銀．琉璃．硨磲．
瑪瑙．赤珠．頗黎也。三千大千者。乃我釋迦一佛之
化境也。如一欲界。一須彌山。鎮四部洲。其山之腰。
兩輪日月。四大天王。各有八天。山頂為忉利所居。
下統諸天。共為三十三天。自此而上。有夜摩．兜率．
化樂．他化．自在。至此皆欲界也。再上乃色界四禪
天。第一初禪。統一欲界。集合一千初禪欲界。為二
禪一統。名一小千界。又集合一千二禪梵釋。為三
禪一統。名一中千界。更集合一千三禪梵釋。為四
禪一統。名一大千界。以三次言千。故云三千大千。
滿。謂充滿。以顯寶施之勝。是人獲福。還多耶。不多
耶。須菩提言。寶滿大千。而行檀度。自然福勝。故云
甚多。此就福德相而答也。須知如來之意。亦不在
此。無非假此較量經勝而已。故當機自釋云。何以
故。佛以大千寶施見問。我亦就世間福德之相而
<pb n="886"/>
答甚多。是約俗諦有相有為而言。若在勝義諦中。
絕相無為。豈可言福不福。而曰多不多哉。是福德
者。即指上寶施之福德。蓋就世諦之相。非勝義諦
之性也。以此性即真如無為真實之性也。故不可
以多少而論。今言多者。乃就有為俗諦而說。以是
義故。如來見問。我所以約世諦而說福德之甚多
也。△二況勝。
若復有人。於此經中受持乃至四句偈等。為他人說。
其福勝彼。何以故。須菩提。一切諸佛。及諸佛阿耨多
羅三藐三菩提法。皆從此經出。須菩提。所謂佛．法者。
即非佛．法。
此中舉法較前財施也。意謂設若復有一人。於此
般若經中隨便受持。或一卷半卷。乃至一句二句
三句以至四句偈等。不但自持。又能為人演說其
義。則其所獲福德。勝彼前來三千寶施之福德也。
此中四句。諸家所說。議論紛紜。有謂夢幻泡影者。
有謂色見聲求者。有謂無我相等者。有謂諸相非
相者。有指一偈一句。一題一字等者。以上盡古人
之糟粕耳。若以為是。何異貧子讀豪家之劵。與自
己何干。要知此四句。不離吾人日用。須向自己脚
跟下薦取始得。設要依文字解釋者。正不必指定。
何則。以楞伽云。長頌及短偈。是知不論長短。凡成
四句者皆是。故本經云。隨說是經。乃至四句偈等。
此則原無定指也明矣。而善閱教者。應求活句。莫
泥死句。則不被文字瞞也。故下徵釋云。此經四句。
便能包括一切諸佛之法身報身化身。並所證阿
耨菩提之果法。莫不皆從此般若經而流出者。此
何以故。縱前三千七寶之多。亦不及持說此經四
句偈耳。須菩提下。結辭也。近結諸佛之佛字。菩提
法之法字。即躡此二字而結之也。蓋如來之意說。
吾所謂佛．法皆從此經而出者。不過因其有迷有
悟。有聖有凡。此約世諦有為而言。若在勝義諦中。
則十方三世海中漚。一切聖凡如電拂。又何佛．法
之可得哉。故云。即非佛．法。此近結耳。若遠結者。白
佛言。須菩提。諸菩薩摩訶薩。應如是降伏其心起。
乃至度生離相。佛身離相。果法離相。直至此中並
佛．法也無。則離相之旨。可謂離而又離。此遠結也
（首約佛法廣釋降心離相竟）。△二約聖果廣釋住心無住四。一
歷明無住三。一小乘聖果二。一泛論三。一見道位。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。
此章廣釋前來菩薩應如是布施。所謂不住色聲
香味觸法等也。蓋佛欲當機深解此住心無住之
法。即將彼自所證果。一一指而探問。俾知菩薩與
聲聞雖有大小之別。然無住之道則一。但以根有
利鈍。發心之大小不同耳。正所謂一切賢聖。皆以
無為法而有差別也。蓋如來此問。無非借口傳言。
只要當機自述無住而已。然住者。乃取著之意。即
生心舉念。取相躭著也。故向下依次審問。皆云能
作是念不。正如來善用權智。捉賊追贜。令不打而
自招也。當機俱答不也。即此二字觀之。是尊者將
無住之理。明目張膽告白。諸人已定。而況其引人
類己。以己方人。復曰。世尊。我不作是念。則矢上加
尖。而無住之理。益彰明者矣。須菩提於意云何。我
且問你。將謂初果之人。還作如是之念。說我得初
果不麼。不之一字。乃審問之意。言還作是念耶。是
不作是念。聻。向下問答。皆如此釋。須陀洹。此云入
流。以根不入塵故。又名預流。以初預聖流故。亦名
逆流。以逆生死流故。復名抵債。謂不受業債故。然
此四果。復有四向。謂向於果故。即須陀洹向等。此
四果中。初為見道。次二修道。後一無學道。且初修
行得入見道。謂十六心。斷三界四諦下八十八使
<pb n="887"/>
分別麤惑。方證初果。始名見道。然約三界。各有四
諦。每諦下各有煩惱。即貪瞋癡慢疑。身見．邊見．邪
見．見取．戒禁取。所謂苦下具一切。寂滅各除三。道
除於二見。上界不行瞋。初句即欲界。苦諦下全具
十使。次句即寂滅。二諦下各除三見。謂身．邊．戒禁
取也。除此三者。以緣身是苦本。觀苦則斷身見。邊
見依身而起。故亦隨之而亡。無戒禁取者。以集諦
不計非道為道。滅諦又非修位。是故皆無戒禁取。
然道諦當修位。容或有之。故不除也。是以云道除
於二見。不除戒禁取耳。由是苦下具十。寂滅二諦
下各七。通前即二十四。道諦下八。合為三十二。後
句云。上界不行瞋。即於二四諦下。各除一瞋。每界
各有二十八。共成五十六。兼下欲界三十二。即總
合為八十八也。云何十六心。謂欲界四諦下。各一
智一忍。以成八心。又合上二界為一。四諦類下欲
界觀斷。亦各一智一忍。以成八心。二八即為十六
心也。智。即無間道。乃斷惑時。忍。即解脫道。是斷了
時。所謂苦法智忍。苦類智忍。乃至道法智忍。道類
智忍。斷至十五心道類智。名初果向。至第十六心
道類忍。名證初果。入於見道。為須陀洹。分別麤惑。
一時頓斷。猶如劈竹。三節并開。即以見諦八智為
初果體。此初果之行相。乃見道也。△二修道位二。
初二果。
須菩提。於意云何。斯陀含能作是念。我得斯陀含果
不。須菩提言。不也。世尊。何以故。斯陀含名一往來。而
實無往來。是名斯陀含。
梵語斯陀含。此云一來。但於人間天上。一度往來。
故名一來。不過一來人間。以斷欲界六品修惑。言
欲界修惑者有四。即貪瞋癡慢。此是俱生細惑。任
運起者。障於修道。以難斷故。分為九品。所謂上上
乃至下下。此九品惑。二三果人斷之。斷至五品。名
二果向。斷六品盡。名第二果。故俱舍云。斷至五二
向。斷六一來果。一往等者。以九品修惑。能潤欲界
七生。謂上上三品。各潤兩生。中中三品。各一生。下
下三品。共一生。故云獨也二。共也二。獨也一。共也
一。獨也半。共也半。今斷六品。已損六生。猶有下三
品殘惑未盡。還潤欲界一生。是故一往天上。還須
一來人間受生。斷餘惑也。此果即以見道八品無
為。及修道六品無為。乃此果體。而實無往來者。以
有往來。是有漏。如修戒善。或生天人。天福報盡。又
轉人間。此是凡夫隨業牽引。上下往來。聲聞進修
無為。前念稍著。後念即覺。無為法中。來無所從。往
無所至。既達心空無我。尚不可說無往來。何得更
說有往來哉。△次三果。
須菩提。於意云何。阿那含能作是念。我得阿那含果
不。須菩提言。不也。世尊。何以故。阿那含名為不來。而
實無不來。是故名阿那含。
梵語阿那含。此云不來。亦云不還。斷欲界九品修
惑俱盡。從此寄位四禪。生淨居天。更不還來欲界。
故曰不還。不來也。謂前九品惑中。餘下三品斷至
八品。名三果向。斷九品盡。名第三果。故俱舍云。斷
惑七八品。名第三果向。九品全斷盡。即得不還果。
不還者。欲界修惑但餘三品。三品煩惱。共潤一生。
今已斷之。更無惑潤。杜絕葛籐。故不還來。此第三
果。即以見道八品無為。及修道九品無為。為此果
體。而實無不來者。情執俱超。智理并遣。三界之見
已盡。下地之思將空。雖云不來。以悟無我。故不妨
無來而無不來也。以上二三果。俱修道也。△三無
學位。
須菩提。於意云何。阿羅漢能作是念。我得阿羅漢道
不。須菩提言。不也。世尊。何以故。實無有法名阿羅漢。
世尊。若阿羅漢作是念。我得阿羅漢道。即為著我人
眾生壽者。
<pb n="888"/>
梵語阿羅漢。此云無賊。以三界見修煩惱盡故。亦
名不生。以不受後有故。又名應供。以應受人天供
養故。此位斷上二界各有三種修惑。謂貪癡慢。此
惑微細難除。故約八地分之。每地分成九品。合成
七十二品。每品各有一無間。一解脫。斷至七十一
品。名阿羅漢向。斷七十二品惑盡。成阿羅漢果。此
果若以見修合論。兼欲界一地。總以八十九品無
為。為此果體。實無有法者。言阿羅漢。不過無煩惱
不受生。應受供。以是義故。名阿羅漢。除此之外。更
無一法名阿羅漢也。世尊下。反釋云。若一作念。我
得此道。則四相宛然。何異凡夫。由此驗知。必無是
念也。前三果人。研真斷惑。居有學位。故立果義。以
酬其因。此阿羅漢。乃無學人也。具戒定慧道共定
共。分段生死之果已盡。見思苦集之因已亡。三十
七品已真修。有餘無餘而證得。正謂我生已盡。梵
行已立。所作已辦。不受後有。已獲盡智無生智矣。
至此惑盡真窮。無法可學。故名無學。即永嘉道。絕
學無為閑道人也。此明無學道竟。又文中不言果
而曰道者。以顯證極此理。而與覺道相近。故不言
羅漢果。而曰羅漢道也。△二確證。
世尊。佛說我得無諍三昧。人中最為第一。是第一離
欲阿羅漢。世尊。我不作是念。我是離欲阿羅漢。世尊。
我若作是念。我得阿羅漢道。世尊即不說須菩提是
樂阿蘭那行者。以須菩提實無所行。而名須菩提是
樂阿蘭那行。
此正當機以己方人。故將自己生平一一自供自
招。顯出無住之義。以為四果確證。然雖如是。要知
空生硬作主張。良有所以。首則暗合如來無住之
旨。以助佛轉輪。次則明顯己說不謬。因前己說一
切皆以無為有別。而上具答不也。實無往來。實無
不來。實無有法。乃至自證則曰。我不作是念。實無
所行者。此皆正顯因無為法。而有差別也。以此諦
觀。則公私俱備。而當機之用心。噫。可謂精且細矣。
世尊下。正是引己作證。即以佛所印許而證前四
果無住之義。兼顯無為差別之旨也。無諍者。華嚴
經云。有諍說生死。無諍說涅槃。即古云。諍是勝負
心。與道相違背。今云無諍。是無我無人。無彼無此。
無高無下。無聖無凡。一相平等。無住真空。但有住
著。即有對待。但有對待。即有諍端。長繫生死。何由
解脫。涅槃經云。須菩提住虗空地。若有眾生嫌我
立者。我當終日端坐不起。嫌我坐者。我當終日立
不移處。是以一切法中不起一煩惱。不惱一眾生。
故得無諍也。三昧者。此云正定。亦名正受。又名正
見。第一者。即諸大弟子中。出乎其類。拔乎其萃。而
稱無諍．第一。由解空故也。我不作是念者。言佛雖
嘉讚。而我不萌一念有得之心。謂是無諍第一人
也。梵語阿蘭那。此云無諠。亦云寂靜。皆無諍之義
也。行者。即無諠寂靜。無諍之行也。實無所行者。此
行之一字。正乃取著分別心也。今言實無所行者。
即於一切法中。離其取著分別。而正顯此不住無
為之義也。△二佛所得法。
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
此乃世尊引己作證也。因當機泛引確證。一一不
謬。說著老漢心事。不覺技癢起來。道。不唯汝等於
我跟前。無法可得四果。即我昔日於然燈佛所。亦
無法得佛果菩提。故反問之曰。如來於然燈處。有
所得不。當機至此。心領神會。已知佛果性空。解得
菩提非相。得而無得。無得而得。遂而答曰。實無所
得。以實際理中。一塵不立。尚無能得之心。何有所
得之法。故云實無得也。然燈佛者。乃我如來二僧
祗劫授記之師也。即法華云。燈明八子。妙光開化。
所謂最後天中天。號曰然燈佛者是也。本行集經
<pb n="889"/>
云。昔有大城。名蓮華國。有王名降怨。有一婆羅門。
名曰日主。為王所重。分與半國。稱為埏主。夫人月
上。所生一子。名釋提洹竭。出家成道。號曰然燈。亦
名錠光。以初生時。一切身邊如燈光故。復有名靈
童者。瑞應經云。儒童出家於雪山南。珍寶梵志會
下。為五百弟子之首。法名善慧。仙法學盡。辭師還
家。師曰。汝當以清淨傘葢．革屣．金杖．金錢五百。報
恩而還。慧乞放歸。適遇無遮大會。得金錢五百。躬
奉師處。過蓮華國。聞有然燈佛。欲往親近。時有婢
女賣優鉢羅華。即將金錢三百。買華五枝。女聞供
佛。倩寄二枝。誓作因緣。時佛入城。善慧將華獻佛。
散佛頂上。以願力故。結成傘葢隨佛行住。佛以神
力。地現有泥。善慧布髮掩之。作念。願佛踏我身過。
授我成佛之記。不蒙記莂。我終不起。然燈即至履
身而過。止眾莫踏。乃授記云。此摩那婆。於未來世。
當得作佛。號釋迦牟尼。十號具足。如我無異。佛授
記已。即登八地。且道世尊將這陳爛葛藤。拈出何
為。一則證盟當機。令眾生信。次則顯示無得。正明
無住之旨。可謂一點水墨。兩處成龍矣。問。前在果
法離相章中。則曰須菩提。於意云何。如來得阿耨
菩提耶。如來有所說法耶。已問過矣。此奚重問。答。
前問是釋法尚應捨。何況非法。以明度生離相之
旨。乃就佛果上所得有無為問。此問是釋所謂佛
法者。即非佛法。以明住心無住之義。乃以佛因中
於法得與不得為問。則前問是佛果上自證菩提。
此問乃如來因中求得佛果菩提。義自各別。故不
重也。△三菩薩莊嚴。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。
此以菩薩結證無為差別也。須菩提下。謂汝既知
無為法中。佛於然燈實無所得。可知佛為菩薩時。
三大僧祗。修行六度。莊嚴佛土之事不。不也世尊
下。謂據無為法中。實無有莊嚴佛土之事。何以故
下。釋成不也之所以。言莊嚴者。自淨其心也。佛土
者。惟心淨土也。空生已解清淨為心。但能心淨則
佛土淨。故答不也。莊嚴佛土者。乃約俗諦說實報
土也。以菩薩六度萬行。福慧莊嚴。所不無者。故說
有莊嚴耳。即非莊嚴者。此就真諦明法性土也。乃
清淨性地。寂光真境。即吾人之自心。其為體也。離
四句。絕百非。不可以智知。不可以言說。正謂心行
路絕。語言道斷。尚不可以無相論量。豈可說有相
莊嚴。若然。則是向虗空著楔。為混沌畫眉矣。是知
心原非相。土豈可嚴。故曰即非莊嚴也。是名莊嚴
者。乃雙融二諦。以第一義中。真空不礙乎妙有。妙
有無礙於真空。雖在實際理地。本無莊嚴之可得。
若今時門頭。不妨熾然莊嚴。雖無莊嚴之實。然亦
不廢莊嚴之名。故曰是名莊嚴也。須知即非莊嚴
乃不取法。是無法相也。是名莊嚴。乃不取非法。是
亦無非法相也。△二正明無住。
是故須菩提。諸菩薩摩訶薩。應如是生清淨心。不應
住色生心。不應住聲香味觸法生心。應無所住。而生
其心。
是故二字。乃結定之辭。良由前來略示廣釋。始自
小乘聖果。而至佛所得法。菩薩莊嚴種種分析。莫
不皆明無住之義。至此結云。是故須菩提。最初問
我應云何住。我則答言應如是住。然復略示則曰。
菩薩於法應無所住。乃至菩薩但應如所教住。今
此直提初問初答之語。而正結也。故言諸菩薩應
當如是生清淨心。如是者。乃逆指上來略示廣釋
種種無住之文是也。生清淨者。所謂清而不濁。淨
而無染。若菩薩心中稍有一念住著。即為濁染。不
名清淨。然則清淨如何生心。但二六時中。不沾一
塵。不染一法。淨夥夥。赤灑灑。即是不住色等而生
<pb n="890"/>
心也。以此般若妙心。猶淨明鏡。若住一塵。即被一
塵染污光明。一塵不住。則物物斯鑒。正所謂但有
一些些。便有一些些。直饒寸絲不掛。萬里無雲。即
虗空也。須喫棒者此也。應無所住者。真空也。而生
其心者。妙有也。而應之一字。反上不應也。謂行檀
者。與此六塵應當一無所住。毫無所著。而生其者。
方謂清淨無住之心。以是行檀。正起信云。以知法
性體無慳貪故。隨順修行檀波羅蜜。若以無住生
心合而言之。乃真俗混融。為中道第一義諦。是教
住心菩薩。心無所住。住亦非住。生即無生。無生而
生。但涉一念。則心有所著。塵有所入。不名無住。便
成有住。不名淨心。便成染心。直饒有箇不住境的
念頭。則早已住却了也。欲不住境。須不住心。苟能
心無所住。方知境亦無處。正是路到水窮山盡處。
行興自消。火至飛烟滅時。餘燼自冷。果然如是。
雖終日生而無生。終日住而無住。不生之生。不妨
任運而生。無住之住。何礙隨緣而住。以是而推。則
穿衣喫飯。無非本地風光。送客迎賓。盡露當人面
目。所謂塵塵是寶。處處逢渠。則何法不屬無住真
心。是物皆彰般若妙體。是以當機前來於乞食時。
偶向如來行住坐臥。動靜往還。袈裟角下。鉢盂身
邊。觸著些子。以故嘆佛為希有者。正是於此無往
理中。稍見一班耳。若夫黃梅得旨。曹溪悟入。較之
當機又其次也。△三喻明無住。
須菩提。譬如有人身如須彌山王。於意云何。是身為
大不。須菩提言。甚大。世尊。何以故。佛說非身。是名大
身。
此以喻結法也。良以上文所說清淨心者。諸佛之
所證也。菩薩之所修也。眾生之所迷也。乃凡聖之
分疆。生佛之總路也。故迷之則六道輪迴。悟之則
三德秘藏。即今世尊祇園會上。亦無別法可說。不
過就人本有而指示也。所以前來著衣持鉢。去來
行坐。無非發明本地風光。當機於此。雖然得箇消
息。其如當時大眾眼鈍頭迷。只知著衣時。隨眾著
衣。持鉢時。隨眾持鉢。終日忙忙碌碌。同人起倒。逐
隊成羣。往來舍衛。出入祇園。要且不知本命元辰
在甚麼處。是以尊者自慶己知。悲他未悟。三業虔
誠。五輪著地。合掌一心。頓興三問。所謂善男子．善
女人。如何發阿耨多羅三藐三菩提心。如何應住。
如何降伏。而我世尊。則喜其問之。當請之誠。故即
讚而許之曰。善哉善哉。須菩提。如汝所說。乃至汝
今諦聽。當為汝說。善男子善女人。發阿耨多羅三
藐三菩提心的道理。并如是住。如是降伏的道理。
而當機至此。就上一扒曰。唯然世尊。願樂欲聞。以
故如來將錯就錯。一一反其所問而答之也。是以
初酬住降之請。次答菩提之問。乃於初中。而開廣
略二門。初則略示。次復廣詳。委細發明。降心離相。
住心無住之旨。上來已竟。然此無住清淨真心。人
雖日用迷不自知。是以世尊巧設一問。以喻合法。
借事顯理。令眾生易知而易解也。即作二釋。一就
喻詳事。二合法顯理。經初須菩提。譬如有人。身如
須彌山王。是身為大不。此非喻為喻也。即是說設
若有人。其正報身量。猶如須彌山王。梵語須彌盧。
此云妙高山。乃四寶所成。以故為妙。獨出羣峰。是
以稱高。下踞金剛際。居四海中央。出水八萬四千
由旬。入水八萬四千由旬。環列七金。總統六萬諸
山。而為眷屬。縱雖海浪千尋。此山巍然不動。故名
山王。於意云何。徵起而問於汝須菩提。意下若何。
是人之身。可還為大不。尊者答曰。若是身量如須
彌山。可謂甚大。世尊。蓋此一答。乃尊者就事論事。
因如來問大。所以答大也。而當機亦知佛意。原不
在此。故向下就路還家。打一轉語云。雖身等須彌。
猶未為大。何以故。佛說非身。是名大身。此非身名
<pb n="891"/>
大者。指法身也。而此法身。包萬象。括森羅。非大非
小。非形非色。故曰非身。即是名之為大身也。夫法
身之為身者。其大無外。其小無內。非形相可取。非
色法可見。非心智之可測。非數量之可知。放之則
彌六合。卷之則退藏於密。故淨名云。佛身無為。不
墮諸數。此正以非身。無漏無為。是名清淨大身也。
以上乃就喻詳事。若欲合法顯理者。則須彌四寶
所成。居四海中。環七金而統六萬。雖千波萬浪而
不能動者。以喻此清淨心。乃具常樂我靜四德。如
山之四寶成也。言居四海中者。以此心自無始來。
迷真逐妄。常居四生。煩惱海中。環七金而統六萬
者。正明此心。混生死於七趣六道也。雖波浪而不
動者。正顯此心雖在生死煩惱海中。六道七趣之
內。從來不曾動著絲毫。所謂磨而不磷。涅而不緇。
生則未嘗生。滅亦未嘗滅。即在生死而不垢。雖處
涅槃而不淨。此不淨者。正是本來無染不可說淨。
不淨之淨。乃真淨也。此正無住清淨真心耳。然其
體也。包含萬法。總括十界。豎徹如如之大。橫窮法
界之邊。語小天下莫能破。語大天下莫能載。故言
甚大。雖然此甚大二字。猶有說焉。蓋世尊止問大
不。當機合答大。即能事畢矣。何答甚大。須知此甚
之一字。乃尊者轉身之句也。意謂須彌雖大。尚屬
有為。五位法中。色法所攝。三性之內。無記性收。有
方分之可析。歷劫火而成。且世尊先說。凡所有
相。皆是虗妄。是則十方世界。尚爾猶虗。何以一芥
須彌認之為大。故知須彌之大。未大也。十方之寬。
未寬也。能包十方之寬。能吞須彌之大者。真大也。
故云。佛說非身。是名大身。此二句合上。應無所住。
而生其心。苟知無住。即識非身。但了淨心。自解大
身。此以非身大身。而喻住於無住也。意謂若住於
相。雖山王亦小。設無所住。雖毫末亦大。至此則法
喻顯然。理事俱備矣。若約三德會釋者。則清淨心。
法身德也。應無所住。般若德也。淨心行檀。解脫德
也。設用本經會釋。則清淨心。為實相般若。應無所
住。乃觀照般若。淨心行檀。即文字般若。是則三而
非三。一而非一。不妨隨三道三。就一說一。至此則
無住之理。無餘蘊矣。向下不過勸持較量而已。△
四較量顯勝二。一校量。
須菩提。如恒河中所有沙數。如是沙等恒河。於意云
何。是諸恒河沙寧為多不。須菩提言。甚多。世尊。但諸
恒河尚多無數。何況其沙。須菩提。我今實言告汝。若
有善男子．善女人。以七寶滿爾所恒河沙數三千大
千世界以用布施。得福多不。須菩提言。甚多。世尊。
以上種種敷陳。至是則無住之理已彰明矣。故如
來舉此校量。以顯持說之功也。但前惟大千寶施。
今復以恒河大千寶施者。秪是以相施之多。益顯
無住受持之功勝耳。非有優劣之分也。此言恒河
者。亦名殑伽。此翻為天堂來。以出處之高也。又云
福河。以眾生入中。能生福故。蓋此贍洲向北。有九
黑山。次有大雪山。更有香醉山。於此香醉之南。雪
頂之北。有池名阿耨達。此翻無熱惱。縱廣五十由
旬。八功德水。充滿其中。池有四口。各一由旬。四口
出四河。各繞池一匝。四種寶色。不相雜亂。湍流入
海。各分二萬五千道。大河流灌四洲。東牛口。出殑
伽河。銀沙混流。入東南海。南象口。出信度河。金沙
混流。入西南海。西馬口。出縛蒭河。琉璃沙混流。入
西北海。北師子口。出徙多河。頗支沙混流。入東北
海。茲言殑伽。即牛口出。迴流四十里。沙細如麫。佛
嘗居此。凡論數量。舉此為譬。而恒河之沙。已無限
量。況復沙等恒河。則甚多可知。前一大千世界寶
施。已為多矣。況此沙等大千世界之寶施乎。故甚
多也。此則較量已定。△二顯勝二。一略持人處勝
二。一人勝。
<pb n="892"/>
佛告須菩提。若善男子．善女人。於此經中。乃至受持
四句偈等。為他人說。而此福德。勝前福德。
蓋文字般若。能詮實相觀照。無住真心。凡受。則信
受此心。持則奉持此心。即四句悟入此心。為諸人
開示此心。能使自他俱明此心。故此福為勝也。前
寶施之福屬有為。故劣。此法施四句屬無為。故勝。
正謂還丹一粒。點鐵成金。至理一言。轉凡成聖。恒
沙多寶。功屬有為。不過報感人天。略受持經。心明
無住。自此見性。成佛有分。故此福德。勝前福德。△
二處勝。
復次。須菩提。隨說是經乃至四句偈等。當知此處一
切世間天人阿修羅。皆應供養。如佛塔廟。
此隨說二字。約有四義。一隨說人。不揀僧俗凡聖。
二隨說義。不論事理精麤。三隨說經。不定章句前
後。四隨說處。不拘城市山林。當知此處。一切世間。
總該三界六趣。此中惟舉三者。以天人通三界。或
順或逆。修羅雜四生。有實有權。凡具性靈。應遵佛
敕。供養是處。以植勝因。然供養之法。略有十事。所
謂香．花．瓔珞．末香．塗香．燒香．幡葢．衣服．技樂．合掌
禮拜也。梵語塔婆。或名窣堵波。此翻方墳。亦名圓
塚。又名高顯處。梵語支提。此云靈廟。廟者。貌也。供
佛形儀相貌故。然塔有多種。今且言四。一生處塔。
二成道塔。三轉法輪塔。四般涅槃塔。今教供養其
處者。以此處即是道場。四句般若。自受為人。自利
利他。說者聞者。明心見性。法身妙體。從此聞經處
生。即生處塔也。佛果菩提。因聞經處成。即得道塔
也。隨將四句。為人解說。即轉法輪塔。自利利人。理
事究竟。即般涅槃塔。須知說全經處。即有如來全
身。隨說誦持。即有碎身舍利。是故說經之處。理宜
珍重。一切人天。應當供養。△二廣持人處勝二。一
人勝。
何況有人盡能受持讀誦。須菩提。當知是人。成就最
上第一希有之法。
此因隨說四句處。尚爾當供。何況於一軸全經。盡
能受持讀誦解說之者。須菩提。當知是人。成就二
字貫下。以明三身具備之義。何謂。以其成就法身
最上之法。無漏無為。離名絕相。再無一法加之於
前。更無一法越之於上。故名最上。乃法身也。成就
報身第一之法。以萬德而為莊嚴。將百福而成相
好。眾聖中尊。更無過者。故名第一。此報身也。成就
化身希有之法。在天而天。在人而人。羊中現羊。鹿
中現鹿。分形散影。隨類現身。希奇少有。故云希有。
為化身也。由是而觀。其為人也。三身圓具。而勝可
知矣。△二處勝。
若是經典所在之處。即為有佛若尊重弟子。
此經典所在。乃法寶也。即為有佛。正佛寶也。尊重
弟子。為僧寶也。斯則三寶備足。一處全彰。則其處
勝。愈可知矣。此較量顯勝。而必約廣略釋者。正為
般若有廣略二門。說既有二。受持亦然。又廣略中。
必有自持教他。即付財轉教意也。即法華云。其中
多少。所應取與。此中之略。正彼之少。此中之廣。乃
彼之多也。自行為取。教他為與。受持讀誦。是佛付
財。為他人說。是佛令轉教。例之前後。靡不咸然。至
此則明降住其心一章已竟。△二彰般若妙用二。
一善吉請名。
爾時須菩提白佛言。世尊。當何名此經。我等云何奉
持。
當機聞得經在佛在。持說殊勝。未識何名。若為奉
持。以故請名。而并請奉持之法也。△二如來垂示
二。一出名教持二。一正標。
佛告須菩提。是經名為金剛般若波羅蜜。以是名字。
汝當奉持。
此中立名之義。謂此經離相無住之用。取喻金剛。
<pb n="893"/>
以之觸有。則有壞。觸空。則空銷。觸著中道。則百雜
碎。正是諸法盡掃。纖埃不留。名為金剛。所謂奉持
者。亦無別法。不過因名會義。達諸法空而已。若約
法喻并稱。華梵雙舉。則詳釋名義。已載經前。茲不
煩贅。然名者。所以召實也。且道金剛般若波羅蜜。
畢竟是箇甚麼。莫是最堅最利。一切物不能壞。能
壞一切物者。將謂此寶以喻般若。能壞煩惱。而煩
惱不能壞者。即就是麼。然雖近理。恐沒交涉。蓋此
金剛般若者。乃現前諸人個個本有的。離相無住
真心是也。故我如來歷劫修行。全用此心。出世成
道亦用此心。以用此心。而能於割不斷處。一切割
斷。放不下的。全身放下。今被當機徹底掀翻。兜根
直索。只得和盤托出。但要諸人認取。須知此心。乃
成佛作祖。戴角披毛的本錢也。設捨此心。別無有
法。故教以是名字。汝當奉持。苟能悟此心法。則知
心本無心。法亦非法。說甚波羅蜜。不啻隻爛草鞋
耳。所謂佛說一切法。為究一切心。若了一切心。何
用一切法。以故空生尊者。特地請佛廣為諸人點
出一個般若真心。在我世尊。也只要諸人奉持此
心。則參學事畢。未識諸人。還能領取此心否。咦。你
若無心我便休。△二重釋。
所以者何。須菩提。佛說般若波羅蜜。即非般若波羅
蜜。是名般若波羅蜜。
所以者何。乃出命名所以。蓋佛因吾人迷本淨心。
晦為業識。轉將智慧翻作愚癡。背涅槃城。趣生死
路。是以貪瞋境上。枉受飄零。解脫法中。自取流轉。
茲者欲轉妄識。須示真心。為破愚癡。特明般若。教
離這裏。始說那邊。正是將我甜瓜。換伊苦李。故言
佛說般若波羅蜜也。設或吾人。二六時中。念茲在
茲。觸著磕著。識取本有真心。會得自家般若。若然
則敲空繫木。尚滯筌[(ㄇ@(企-止))/弟]。瞬目揚眉。皆成漏逗。故言
即非般若波羅蜜也。到得這裏。既知法本無說。心
豈有名。雖然如是。不妨向無說中而施說。於無名
處而安名。故曰是名般若波羅蜜也。然此三句。乃
本經之綱領。亦大藏之精要也。設廓而充之。則佛
祖心肝。聖凡腦膸。五宗三教。無量妙義。百千法門。
亦不出此。無暇泛指。今且仍遵經論。略明觀法。斷
惑證理。以便初機習學。蓋此般若真心。而喻之以
金剛者。良有意焉。以其能會三止。融三觀。斷三惑。
達三諦。證三身也。所謂佛說般若波羅蜜。即方便
隨緣止。謂心隨俗理。故假觀也。俗諦也。屬言說章
句。能斷世間凡夫外道。執我等四相之惑。證化身
也。即非般若波羅蜜。此體真止。以體妄即真。故空
觀也。真諦也。能斷出世間聲聞緣覺。執文字章句。
成非我等相之惑。證報身也。是名般若波羅蜜。此
息二邊分別止。以不當空假。故中觀也。第一義諦
也。能斷出世間權位菩薩。撥無文字。是名我人等
四相之惑。證法身也。以上據諸經論而釋也。若依
吾宗。自有法界三觀。言佛說般若波羅蜜。此理事
無礙觀。謂依理成事。事能顯理。即文字般若。以顯
解脫德也。能除世間我執。即我空智也。即非般若
波羅蜜者。此真空法界觀。以會色歸空。泯絕無寄。
即觀照般若。以顯般若德也。能除出世間法執。即
法空智也。是名般若波羅蜜。此周徧含攝觀。謂理
如事。事如理。乃至普融無礙。一攝一切。一切入一。
即實相般若。以顯法身德也。能除一切權乘法非
法執。則俱空智也。言上來所約。雖有三名。唯是一
心。舉一即三。言三即一。如天王之三目。非縱非橫。
猶梵伊之三點。不即不離。此本經之要旨。吾宗之
心印也。學者幸勿厭繁而忽之。問。正標中云金剛
般若。重釋中止云般若。不說金剛何也。答。金剛喻
也。般若法也。今舉法而攝喻矣。△二即事顯用二。
一彰般若離相用五。一說法離相。
<pb n="894"/>
須菩提於意云何。如來有所說法不。須菩提白佛言。
世尊。如來無所說。
自此向下。乃如來用金剛妙慧。徧蕩聖凡一切執
著。以彰離相之勝用也。蓋佛至此。恐有尋香逐塊
之流。聞上立名。未免有疑。謂佛前言無法可說。今
復立名。是佛有自語相違之過也。故此問云。汝謂
如來有法說不。此正欲空生當下了達。說即無說。
且喜空生果是其人。已達言說性空。乃云。如來說
法實無所說。可謂點著便知。一肩擔荷去也。△二
依正離相二。一依報。
須菩提。於意云何。三千大千世界。所有微塵。是為多
不。須菩提言。甚多。世尊。須菩提。諸微塵。如來說非微
塵。是名微塵。如來說。世界。非世界。是名世界。
此遣依報也。依者。乃眾生依止之處。即共業相感
之報。良以如來一往發明離相無住般若真心。又
恐當機錯下註脚。將謂識得一。萬事畢。即這個就
是般若。是則又向死水中渰殺了也。故此連舉依
正。并世界微塵者。正要當機於法法上。會取般若。
了得塵界性空。達得離相玅用。則無往而非此心
之般若也。所謂青青翠竹。總是真如。[鬱-山+止][鬱-山+止]黃花。無
非般若。是則簷前鵲噪。皆演摩訶。檻外雲流。俱彰
實相。以故問云。大千世界。及諸微塵。是為多不。當
機對曰。甚多。佛言。汝雖知世界微塵之多。而尚不
知微塵非微塵也。何則。以世界散而為微塵。則塵
無自性。悉假因緣。因緣故空。以故一微空處眾微
空。眾微空中無一微。原無實性。所以曰非。以不廢
假名。故言是名耳。能造既爾。所造亦然。故世界亦
非世界者。以微塵合而為世界。則界無自性。乃因
緣生法。是亦為空。無有實性。故亦曰非。以不廢假
名。故亦曰是名耳。然此非之一字。正顯離相之用。
是之一字。乃離即離非。是即非即之是。所謂即是
用而離是用也。△二正報。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。
此遣正報也。即如來三十二相。正報之身也。觀佛
之究竟。當機亦可謂婆心徹困矣。至此欲其直下
承當。會取離相之用。輙以己身而為勘驗。正是為
憐三歲子。不惜兩莖眉。以故問之曰。可以三十二
相見如來不。言三十二者。即始自足下安平。終至
頂中肉髻。蓋當機前來已解離相見佛之旨。故此
應聲如響道。不也。世尊。不可以三十二相得見如
來。何則。以真佛非形。法身非相。故自徵云。此何以
故。當知世尊所說三十二相。即是應身三十二相。
原非法身無為之相。然此三十二相。若在法身之
中。不過是名而已。故曰是名三十二相。以應身之
相。乃福德成就。法身之相。屬智慧莊嚴。至此可見
大而世界。細而微塵。法說非說。佛相非相。以至般
若非般若。則離相之用。可謂彰且著矣。向下不過
況顯伸解結成而已。△三顯示經功。
須菩提。若有善男子．善女人。以恒河沙等身命布施。
若復有人。於此經中乃至受持四句偈等。為他人說。
其福甚多。
此中以福較慧。明離相之用。以顯經功。但此比前
不同。前皆財物。此以身命故也。良以理進一層。則
較量亦增一層。所謂水長則船高耳。身施如尸毗
之代鴿。命施若薩埵之飼虎。皆不及此經之四句
者。以此般若離相之用。直透法身向上。不唯寶施
弗及。即身命亦弗如也。問。經中往往言四句偈功
德殊勝。果何說乎。答。佛說金剛般若波羅蜜經。能
所纔得八言。曰即非。曰是名而已。則此一名。而詮
顯法界三觀．三止．三諦。斷三惑。除三執。具三名。證
三身。顯三德。獲三空。皆由是而彰也。只如說三千
<pb n="895"/>
大千世界微塵之依報。三十二相之正報。若據實
體。則無量無邊之廣大勝玅。此則不過數字。收之
盡矣。即如世間天子之璽。不過荊玉一方。亦止八
字。曰。受命於天。既受永昌。而其體也。唯玉一方。而
其文也。止於八字。然其為用。未易可言。何則。因之
繼天立極。子惠萬民。鎮安中外。取信立德。定乾坤
達神鬼。莫不由之。方之文字般若。四句雖少。而其
為功則甚大明矣。故不可以世諦有為內外財施
而較也。如至尊德業。非羣臣事業可得而比也。△
四聞義述解二。一當機伸解三。一解自聞希有。
爾時須菩提聞說是經。深解義趣。涕淚悲泣。而白佛
言。希有。世尊。佛說如是甚深經典。我從昔來所得慧
眼。未曾得聞如是之經。
此當機呈解也。因前初請降住之法所以。佛為指
示。迄至乍聞離相度生。無住行施。非相見佛。未免
茫然。故云頗有眾生。得聞如是生實信不。因伊一
問。累我世尊。且誡且談。展轉發明。循循善誘。曲曲
提撕。已至今日。所謂陽春布德。花香漏泄於枝稍。
素月流輝。波印透開於潭底。當機此際。拋下草菴。
趨入寶所。方見老漢真心。始解太平無象。是以感
悔流涕。喜極成悲。言是經者。即一往所談文字般
若。言義趣者。義即義理。即所詮離相無住。妙有不
有之理。乃前處處言即非者是也。趣即旨趣。即般
若玅用真空不空之趣。乃前處處言是名者是也。
此即觀照般若。而言深解者。正是尊者㘞的一聲。
桶底脫落。突出頂門正眼。握定金剛寶劍。所謂大
用現前。不存軌則。正深悟而實解也。此即實相般
若。良以因文字起觀照。由觀照而契實相也。鼻出
為涕。眼出為淚。心激感痛曰悲。鼻息縮傷曰泣。此
因悟而傷迷。喜極而反痛也。茲呈解而歎希有者。
與前不同。文雖似一。而義實雲泥。前乃讚佛日用
尋常。莫非本地風光。指示當人全體大用。般若真
心。猶如天王華屋。一時乍見。故曰希有。今乃讚佛
以文字般若。引生觀照。令契實相。則是深入九重
細見。五步一樓。十步一閣。徧歷歌臺舞殿。複道長
橋。甚而明星熒熒。綠雲擾擾。靡不洞悉。應接無暇。
至此不能遍言宮裏之事。唯道一切。好希有也。是
則前乃外見規模莊麗。今乃入見室家之好也。如
是經典者。即前一往所談。言說章句。文字般若。而
言深者。即所詮無住觀照般若。更言甚者。即今深
解悟入實相般若也。昔來者。謂自證阿羅漢果。得
人空慧眼以來。未曾得聞此金剛般若波羅蜜經
也。良以當機自阿含。歷方等。至般若。證人空以來。
於一切法。但念空．無相．無作。自謂究竟。然而未聞
法空之理。以故適纔悲泣者。正謂如是之經。恨未
早聞耳。蓋此經談空。亦不住空。所謂有無俱遣不
空空。故稱之曰。甚深經典也。△二歎他聞希有。
世尊。若復有人。得聞是經。信心清淨。即生實相。當知
是人。成就第一希有功德。世尊。是實相者。即是非相。
是故如來說名實相。
此因己而歎他也。乃尊者汲引同類。并及當時一
切大眾耳。葢因前來聞真空之說。恐無知音。故率
然而問。頗有眾生。乃至生實信不。佛誡之曰。莫作
是說。不惟現在有人。乃至如來滅後亦有。彼時雖
不敢辯。未免尚懷鬼胎。至此尊者點胷自肯。始知
今是而昨非矣。便覺從前出言鹵莽。此解如來訶
誡。明現在不無之旨也。故言若復有人等。正謂現
在不獨我能信。還復有人亦能生信也。言聞經者。
聞慧也。信心者。思慧也。生實相者。修慧也。信心清
淨者。正信自心清淨。解得離相無住。毫無一法當
情故也。蓋此信一生。則諸法不生。既諸法不生。即
實相生焉。所謂諸法不生。而般若生。是以由文字
般若。起觀照般若。信得無我無法等相。心自清淨。
<pb n="896"/>
即是所生之實相般若也。當知實相。無能生所生。
不過開顯正智。假名曰生耳。此中是人下。言由淨
信而生實相之人。則能成就第一希有功德。言第
一者。須知信之一字。乃入道之前鋒。為善之首領。
是以五十聖位。此位為先。十一善法。是法居首。故
云第一。而言希有者。即此實相之理。不外尋常。所
謂溪聲盡是廣長舌。山色無非清淨身。即諸法而
顯實相。寧不希有乎。而言功德者。即因功果德。乃
無漏無為之因果也。雖塵界寶施。恒沙身命。亦莫
能及。故云第一希有功德也。昔武帝問達磨云云。
皆答福德。以有漏有為也。豈知此淨信實相。為真
功德耶。向下是之一字。乃承上轉下之辭。言實相
者。乃真實之相。非相者。即非諸法之相。名實相者。
乃名諸法圓滿成實之相也。然此三句。各有深意。
第一句。即對四諦凡夫外道。執虗妄相者而曰實
相。以除我執。以顯我空真實之相也。第二句。對出
世間聲聞緣覺。執空相者。故說非相。而非空相也。
以遣法執。以顯法空真實之相。第三句。對權乘菩
薩。執非法相者。則以是名。除非法執。以顯俱空真
實之相也。一即文字。二即觀照。三即實相。設以三
觀等釋。亦無不可。茲不繁贅。以上乃當機前承訶
誡之後。處處留神。至此疑團冰釋。是以吐露發揮
皷舞。當時大眾。正是。若不一番寒徹骨。焉得梅花
撲鼻香。△三明後聞希有。
世尊。我今得聞如是經典。信解受持。不足為難。若當
來世後五百歲。其有眾生。得聞是經。信解受持。是人
即為第一希有。何以故。此人無我相．人相．眾生相．壽
者相。所以者何。我相即是非相。人相．眾生相．壽者相
即是非相。何以故。離一切諸相。即名諸佛。
此正當機領解佛滅度後。後五百歲。有持戒修福
之人。能信是經也。始知佛語無虗。蓋尊者之意。謂
我為羅漢。耳提面命。尚不免疑。然幸親稟佛教。得
生信解。似亦不足為甚難事。若夫當來濁惡世中。
後五百歲。正法像法之後。時當末法之際。目不覩
玉毫之相。耳不聆金口之言。當此去聖時遙。鬬諍
堅固之秋。其有眾生。覽遺教而興思。念微言而渴
仰。因而得聞如是之經。遂而信心清淨。解得人法
俱空。復能如說受持。是則真為罕有之者。此中聞
是經。即聞慧。信解。即思慧。受持。即修慧。以能具此
三慧。故言是人即為第一希有。此是人二字。正領
佛說當知是人之是人也。言此人非一佛二佛三
四五佛而種善根。已於無量千萬佛所種諸善根。
正是見佛多。聞法廣。種善深。乃人中第一流人也。
然復能信心清淨。解此離相無住之旨。了得人法
皆空。豈非人中之希有者乎。向下即徵釋云。何所
以故。此人不過聞經信解受持。是亦平常之事。如
何便說是人中第一希有之人。聻。以此人無我等
四相故。何則。設有四相。自不能信此經離相無住
之文字也。今能信此。則無四相可知。既無四相。則
其人已證人空之智。高超三界。遠越四生。我生已
盡。不受後有。豈非凡外人中。第一希有者乎。然既
如此。次又徵云。所以者何。此人即無我等四相。不
過與二乘同流。尚有無明未斷。變異猶存。何得謂
之第一。然此不惟但解人空。兼亦證入法空。不惟
無我等四相。亦無無我等四相。設不如是。奚能解
此經離相無住之觀照乎。既解觀照。則不臥無為
牀。戒飲寂滅酒。已離化城。直造寶所。豈非二乘人
中之第一者乎。故云我相。即是非相等者。此中我
等四相。在二乘人。惟知執無。今言非相者。即是并
無相亦非。所謂無無相也。即無無我相。無無人相．
眾生．壽者相也。是則法根既絕。我苗不生。二執冰
消。二空智顯。即古云。若欲速成佛。持刀快殺牛。牛
死人亦亡。佛亦不須求。至此則佛尚不求。豈非小
<pb n="897"/>
聖中之第一者乎。若爾。則再三徵　何所以故。即
使解得法空。不過同乎菩薩。上求佛果。下化眾生。
往來三界。出入四生。何處無之。安為希有。良以此
人不惟但解法空。離其法等四相。而且又解非我
法等四相之空亦空。遠離一切諸相。而更證俱空
之智耳。設不爾者。何能受持此經之離相無住之
實相哉。既能受持實相。則能了達實相無相。無相
亦無相。是則離一切諸相。則非菩薩之可稱。即當
名之為佛矣。此正結前深解義趣之文也。然雖如
是。要識當機疑悟落處。指示分明。疑自何生。悟從
甚得。方為說到見到。設不爾者。何異盲人摸象。未
審諸人有證據不。倘或未明斯旨。且須落草盤桓。
幸勿厭繁可耳。良以尊者抱負。迥異常流。況乎身
佩三印。果證二乘。踞化城之堅壁。依草菴而駐兵。
自是自空一世。氣冠羣英。方將問鼎請隧。且不識
漢何如我大。然則所謂獨坐窮山。放虎自衛者也。
今向祇園座下。見得一斑。正欲人前顯實。閙裏奪
尊。方不埋沒自己。設或不然。寧不錦衣而夜行耶。
以故一心恭敬。三問齊伸。將謂唯我已達。然為諸
人。正以夜郎王而自居也。然我如來既見當機智
勇膽略。還是個人。猶臥龍之遇天水。不妨且戰且
攻。且招且撫。是以將錯就錯而應之曰。應如是住。
如是降伏其心。此時如來毫不干動。所謂將欲取
之。必固與之。始而略示降心離相。繼而復示住心
無住。此則八陣之圖已陣。十面之伏已設。然欲下
手。遂將自己畫道等身符子。直向尊者面前一擲。
曰。於意云何。可以身相見如來不。即此一問。當機
不解。是箇弔虎離山之計。因而輪鎗躍馬。直出垓
心。且而據鞍顧盻以示。矍鑠可觀。自謂英雄葢世。
智術過人。遂率然而對曰。不也。只此二字。是要充
作家的樣子。然則何異龐德之敵雲長。所謂初生
犢兒不畏虎也。且復抖搜精神。左鎗右棒。橫衝豎
撞。故云世尊。不可以身相得見如來。何以故。如來
所說身相。即是非相。足見尊者前遮後搪。上盤下
旋。也是箇戰將。然在如來以逸待勞。見得當機到
此。力盡矢窮。因而虗恍一刀。引他入陣。所以把火
助照。故曰凡所有相。皆是虗妄。尊者至此。只解如
來順水張帆。豈識老漢逆風帶柁。是以䇿轡向前。
不覺全身陷陣。如來見事已濟。不費張弓隻箭。只
須羽扇輕揮。霎時旌旗變色。壁壘皆新。故曰若見
諸相非相。即見如來。方纔正說離相之旨。當機以
為得計。竭力應酬。不料如來。忽然吐出這箇即字。
未免驚慌。意欲奪空而走。遂復嫁禍於人。故曰。頗
有眾生得聞如是言說章句。生實信不。故知即之
一字。乃疑悟根也。生佛基也。釣鰲鈎也。縛將縧也。
如來因彼破綻已露。始向頂門一針道。須菩提。莫
作是說。然此莫之一字。乃除疑生信之關。亦尊者
就擒被縛之所。設非此字。未免還有之乎者也。故
如來止用一箇莫字。便教當機閉口無言。神驚膽
喪而偷心盡死。至此則生擒下馬。而活捉歸營矣。
向下之文。皆如來穩坐中軍。握定金剛寶劍。將當
機呼至堦下。喻以至尊威德。令其改往而修來也。
所以當機蒙示。佛身離相。果法離相。繼而又教之
以住心無住。首則泛論無住。自小乘法。而至佛法
菩薩莊嚴。次乃正明無住。復又喻明無住。展轉發
揮。以蕩執情。因復較量顯勝。令生渴仰。以彰般若
妙用。故尊者因聞經功殊勝。遂而請名奉持。乃是
羨皇恩之浩蕩。可謂中心悅而誠服也。此正投誠
而皈命矣。如來垂示。乃云。是經名為金剛般若波
羅蜜者。即聖德之無私。而隨功賞賜也。又曰。以是
名字。汝當奉持。即將金剛王劍。至是亦賜矣。繼復
釋曰。佛說般若。即非般若。是名般若者。乃如來之
捧轂推輪。所謂閫以內。寡人治之。閫以外。將軍治
<pb n="898"/>
之也。而復示說法離相。依正離相。顯示經功者。乃
授廟謨聖訓耳。是以當機至此。深荷大德。痛悔前
非。不禁感恩而流涕矣。故前來乍聞諸相非相即
見如來。當機在彼尚猶屈強。未免跳梁。是以累我
世尊。廣談法非法。空即非。是名。句義。至是豁然。方
省前非。以故悲淚呈解。三稱希有。一口道出。離一
切相。即名諸佛。以此觀之。則前之即字。出自佛口。
此之即字。出於當機。只此前後二即。可謂剛剛合
上油瓶葢矣。斯正以心印心之謂也。然則諸有智
者。雖由譬喻可解。幸勿作譬喻解可也。若然。則辜
負經文不少。不唯辜負經文。亦且辜負如來。不惟
辜負如來。兼又辜負當機。不惟辜負當機。亦復辜
負自己也。△二世尊印述二。一印證二。一總印。
佛告須菩提。如是。如是。
此總印所述之當也。前以當機解之未深。輕率而
發頗有之問。佛則訶誡。今既蒙教。得其深解。呈白
於佛。故為印可曰。如是如是者。謂當機所解。三空
觀智。皆稱真如而是。然重言者。當之極也。而此兩
個如是。須知一在於佛。一在當機。何則。葢佛之意。
謂我唯教爾。若見諸相非相。即見如來。汝今既然
能解離一切諸相。即名諸佛。正是我心如是。汝亦
如是。須善護持。此則以心印心已竟。然空生之稱
慧命者。正所謂傳佛慧命。真不愧矣。△二別證。
若復有人。得聞是經。不驚不怖不畏。當知是人甚為
希有。
此即反其預歎之詞。而印證耳。意謂爾何求全於
人。如是之深也。必欲其信心清淨。即生實相。及信
解受持而後。乃許其為第一希有者。若然。恐亦難
得其人。即今設或有人。縱不能深心信解。但聞是
經而不驚疑怖畏。就算是箇上好的了。故曰。甚為
希有。正所謂才難。不其然乎。△二述成二。一約法
述成二。一就智度述成。
何以故。須菩提。如來說第一波羅蜜。即非第一波羅
蜜。是名第一波羅蜜。
此下徵明問何故但聞而不驚畏者。便曰甚為希
有。以其人但聞是經不驚。即證佛順俗諦所說六
波羅蜜中之第一波羅蜜。但聞是經不怖。即證佛
順真諦所說之即非第一波羅蜜。但聞是經不畏。
即證佛順中道所說之是名第一波羅蜜。豈非甚
希哉。問。經中何事。是可驚疑怖畏。答。無著謂於聲
聞乘中。說有法有空。於此聞法無有故驚。聞空無
有故怖。於二無有理中思量不能相應故畏。以上
乃約文述。若約旨述者。即初．無我等四相。人天聞
之。誠為可驚。以人天未得人空。專執我等四相故。
次．非無我等四相。聲聞緣覺聞之。誠為可怖。以二
乘人。雖無我等四相。已證人空。然不能非却無我
等四相。而證法空。三．離一切諸相。即名諸佛者。乃
不惟我法雙空。并俱空亦空。雖菩薩聞之。誠亦可
畏。以權乘菩薩。住於法空之境。不能將空法之空
亦空。是以有驚疑怖畏也。而此三波羅蜜。皆稱第
一者何也。葢五度如盲。般若如導。五度無般若。皆
不到彼岸故是則般若稱之為第一波羅蜜也。當
知一往皆明離相無住之旨。皆屬般若之用。正猶
金剛鋒利之用。此下將談證悟。故舉波羅蜜之究
竟彼岸。取喻金剛堅固之體也。佛因當機已悟金
剛般若。故說波羅蜜。更令深進。所謂錦上鋪花耳。
△二就忍度述成。
須菩提。忍辱波羅蜜。如來說非忍辱波羅蜜。是名忍
辱波羅蜜。
此復轉述上文也。謂此第一波羅蜜。自何而得。以
從忍辱中來故。何則。以第一波羅蜜。雖是修般若
者。設非忍度兼資。亦不能速到彼岸。所謂明人忍
慧強也。此由一往教諸菩薩。度生離相。布施無住。
<pb n="899"/>
非有忍力者。則不可耳。故起信云。以知法性無苦
離瞋惱故。隨順修行羼提波羅蜜。葢羼提者。即忍
辱也。忍即內心含容也。辱乃外來橫逆也。其忍有
三。謂生忍。法忍。無生法忍。夫行是行者。不見內有
能忍所忍。不見外有能辱所辱。中間不見有杖木
相加等事。方是三輪體空。一心清淨。乃為深得無
生法忍也。此言忍波羅蜜者。是順俗諦之言。即生
忍也。非忍者。是順真諦之言。即法忍也。是名忍辱
者。是說真俗不二。順中道第一義諦之言。即無生
法忍也。意言此人能證此忍。方能聞是經。於離相
度生。無住行施。深忍好樂。而得不驚不怖不畏。豈
非甚為希有乎。△二約人述成。
何以故。須菩提。如我昔為歌利王割截身體。我於爾
時。無我相．無人相．無眾生相．無壽者相。
此印證述成離一切諸相。即名諸佛也。謂我昔離
相方能行忍。如其相不能離。雖一言見侮。猶[啣-止+山]恨
終身。矧割截乎。乃至節節支解。不瞋恨者。由離一
切相。所以成佛也。此乃世尊婆心太切。所謂為人
須為徹。殺人須見血。因當機雖悟離相之理。恐於
離相之事。尚未了然。故將自己做過的樣子。拈於
他看。以便修學。且而復恐秪會向第一波羅蜜中
覓取般若。不能於餘五度上會得般若。故廓而充
之曰。豈惟般若非般若。是名般若。須知六度皆然。
即如忍辱。非忍辱是名忍辱耳。故徵釋云。以何義
故。說忍非忍。是名為忍。又行忍辱者。有何憑據。而
知其離相耶。故此佛引我昔而證成也。蓋人平時。
可以勉強。而至生死大難臨身。不能絲毫假借。故
曰。我於爾時。無我等者。此正燕⿱少隹不處巢。無以畜
眾雛。如來不示行。無以度眾生。故先示離相的樣
子耳。又徵何以知其如來行忍。實無四相。聻。釋曰。
我方支解時。若少有四相。即生瞋恨。此又離相之
明驗也。梵語歌利。此云極惡。陳譯為迦陵伽。唐譯
為羯利。此秦譯也。茲乃略釋。若欲廣明事跡。准涅
槃經。云。我念往昔生南天竺國。富單那城。婆羅門
家。是時有王名迦羅富。其性暴惡。憍慢自在。我於
爾時。為眾生故。在彼城外寂然禪思。爾時彼王。春
木花敷。與其宮人綵女。出城遊觀。在林樹下。五欲
自娛。其諸綵女。捨王游戲。遂至我所。我時為欲斷
彼貪故。而為說法。時王見我。便生惡心。問言。汝得
阿羅漢果耶。我言。未得。復言。汝得不還果耶。我言。
未得。汝既年少。未得聖果。則為具有貪欲煩惱。云
何恣情觀我女人。我言。大王。當知我雖未斷貪欲。
然其內心。實無貪著。王言。癡人。世有仙人。服氣食
果。見色尚貪。況汝盛年。未斷貪欲。云何見色不貪。
我言。大王。見色不貪。實不由於服氣食果。當由繫
念無常不淨。王言。若有輕他而生誹謗。云何得名
修持淨戒。我言。我無瞋妬。云何言謗。王言。云何名
戒。答言。忍名為戒。王言。若忍為戒。當截汝耳。若能
忍者。知汝持戒。我時被截。容顏不變。王臣見已。諫
言。如是大士。不應加害。王言。汝等云何知是大士。
諸臣曰。見受苦時。容顏不變。王言。我當更試。即劓
其鼻。刖其手足。爾時我於無量無邊世中。修習慈
悲。愍苦眾生。心無瞋恨。時四天王。心懷瞋忿。雨沙
礫石。王見大怖。復至我所。長跪白言。惟願哀愍。聽
我懺悔。我曰。大王。我心無瞋。亦如無貪。王言。大德。
云何得知。我即立誓。我若真實無瞋恨者。此身平
復如故。發是願已。身即平復。更願我於來世。得成
菩提。先度大王。是故我今成佛。度憍陳如也。蓋我
之忍。非止歌利一時。又念五百生中。作大仙人。名
曰說忍。於爾所世。皆無四相。故忍慣。而視之為尋
常也。應知忍無四相。即為第一波羅蜜。苟無智慧。
則不能無瞋恨。即忍於一時。亦不能忍於多世。即
甘忍其苦。亦不能感格於王也。此世尊即忍度發
<pb n="900"/>
明離相者。正恐說食不飽。是欲當機親嘗一口也。
△五結成離相。
是故須菩提。菩薩應離一切相。發阿耨多羅三藐三
菩提心。
前既印述已畢。至此結勸云。菩薩當如我上來離
相發菩提心。亦必須修此離相之行也。是故二字。
通結上文。正謂爾前問我。善男子。善女人。云何發
心。云何降住。是故當知學般若之菩薩。應當離相
而發心也。此佛因顯離相之用。并其降住之前。發
心無法之旨。一盤托出。其如當機雖聞此說。尚欠
沉思。可惜當面又成錯過。故下復有云何降伏發
心之問也。設於此處會得發心無法之旨。則下半
卷問答。均可已矣。所以貪看眼前浪。失却手中篙。
乃當機之謂歟。此彰般若離相用竟。△二彰般若
無住用二。一正明無住三。一不住六塵。
不應住色生心。不應住聲香味觸法生心。應生無所
住心。若心有住。即為非住。是故佛說菩薩心。不應住
色布施。須菩提。菩薩為利益一切眾生故。應如是布
施。
此乃結前廣略住心無住。以彰般若無住之用也。
因前雖歷明無住。正明無住。喻明無住。校量況顯。
尚未有結。便談離相之用。今上已結離相之用。故
茲當結無住之用。此乃正結前文應無所住。行於
布施。并應無所住。而生其心也。不應者。即前之應
無也。亦誡詞也。此中言不應生心者。良以心本無
生。因境而生。以故生心即妄。動念即乖。不可住著
六塵。而行檀度者。乃示無住之事也。應生無所住
心。即應無所住而生其心。此勸悟無住之理也。葢
上之住色等生心。即妄心也。下之應生無所住心。
真心也。所以用不應二字。誡其勿住。以應之一字。
勸其當生。若心有住。即為非住。此明我教爾不應
住者何意。但爾之心一有住著。即屬虗妄之幻識。
而非無住之真心矣。正明有住即乖法體。而非無
住實相之理。故古德云。却物為上。逐物為下。瞥起
微情。即落地上。正楞嚴云。若能轉物。即同如來。斯
之謂也。是故下。示三輪空也。不住色布施者。能施
空也。為利益眾生者。即受施空也。應如是布施者。
逆指上文不住之義也。內則不住有我。外亦不住
有人。而中間不住可施之物。即施物空也。是則三
輪俱空。真可謂無住行施矣。此明菩薩行施不應
住著。原為利益眾生也。設或稍有住著。則是人我
未忘。而與眾生結憎愛緣矣。若然。則互為子孫父
母。冤家債主。百劫千生。恩怨纏綿。輪迴生死。何能
解脫。以故應當行布施時。不得住六塵而行布施
也。果能如是行施。則為無住之施。無漏福田也。所
以如來教人行施。決不可住相者。良有以焉。△二
不住人法。
如來說一切諸相。即是非相。又說一切眾生。即非眾
生。
總結上文。修忍行檀以彰無住之義。言一切諸相。
即是非相者。正顯真如自性。非有相。非無相。非非
有相。非非無相。非有無俱相。非一相非異相。非非
一相。非非異相。非一異俱相。乃是真空無相之實
相也。而又說一切眾生。即非眾生者。以一切眾生
從無始來。種種顛倒。妄認四大為自身相。六塵緣
影為自心相。是以四大和合。五蘊六塵。眾法相生。
假名眾生。若析皮肉肋骨以歸地。精液痰唾以歸
水。暖氣歸火。動轉歸風。且道妄身安在。於中六塵
各歸散滅。畢竟無有緣心可見。設離四大五蘊六
塵。則無眾生可得。故云。即非眾生。葢上之諸相非
相者。謂諸法俱空也。則遠離法非法執。下之眾生
非生者。人我皆空也。則遠離我執。若合前章之義。
正是三輪空寂。三執消融。三空顯現。此則般若無
<pb n="901"/>
住之用。可謂彰明較著者矣。△三結顯真實二。一
正明真實。
須菩提。如來是真語者．實語者．如語者．不誑語者．不
異語者。
此乃結前起後。勉生信解依之修習也。因上所明
諸相非相。眾生非眾生。恐云。菩薩為利益一切眾
生。此何又說眾生非眾生。毋乃空有矛盾。二三其
說乎。故曰。如來是真語實語者。此明決不疑誤後
學。如云。佛說苦諦。真實無異者是也。況佛說法。必
然契理契機。凡有所說。皆歸三諦之理。至如真語
如語。乃稱真諦即空而說也。實語者。此稱中道實
相而說也。不誑不異。此順今時依俗諦而說也。又
則真語者。無妄也。實語者。無虗也。如語者。如所得
而說也。不異者。無更變改易也。魏譯止此四語。什
師譯本。則有五語。葢順天親論文。欲統收四語。發
明佛意。一一真實。而非虗誑故耳。由是之故。須信
誠言。不汝欺也。△二轉釋真實。
須菩提。如來所得法。此法無實無虗。
此正承佛語真實之義也。良由此法無實。故說眾
生非眾生。因其此法無虗。故說利益一切眾生。是
則如來所說。皆是稱理。皆是真實。非誑異矣。此正
證成無住行施。教其不得住著也。何故。以此阿耨
菩提之法。不同世間所執陰處界等之法。有實有
虗。此乃無實無虗。因其無實。則妙有不有。以其無
虗。故真空不空。因妙有不有。故不住有法。所以身
相非身相。菩提非菩提。說法非說法。世界非世界。
微塵非微塵。莊嚴非莊嚴等。因真空不空。則不住
非法。所以說是名身相。是名菩提。是名說法。是名
世界。是名微塵。是名莊嚴等。以是無實故不住有。
以是無虗故不住空。觀佛談真空妙有。以彰般若
無住之用。而至此處。亦可謂竭盡而無餘蘊矣。△
二舉喻顯用二。一舉喻二。一喻住則不妙。
須菩提。若菩薩心住於法而行布施。如人入闇。即無
所見。
此喻住相之過也。乃世尊恐當機不能頓空三輪。
猶帶廉纖。故舉喻以明住相不妙之過也。言菩薩
心住相行施。不惟不能透脫根塵。抑且被物所轉。
反為貪癡所覆。徒增憎愛緣耳。是知不能得般若
無住妙用。而行施者。頭頭障礙。如一雙好眼。入於
闇室。縱有無量家珍。且不能見。安得其受用者哉。
△二喻不住方妙。
若菩薩心。不住法而行布施。如人有目。日光明照。見
種種色。
此喻無住之功也。葢住則被境牽纏。不住則即能
轉物。而蕩除三執。徹證三空。方謂之金剛大用現
前也。始得情翳冰消。智光圓照。道眼觀來。事事光
明。即如人之有目。又加之日光照耀。則能盡見種
種之物色矣。所謂寸絲不挂。萬里無雲。撥開關棙
子。親見本來人。而此無住之用。妙莫加焉。然則發
心菩薩。可不深求無住乎。△二顯用二。一生福用
二。一自利福。
須菩提。當來之世。若有善男子．善女人。能於此經。受
持讀誦。即為如來以佛智慧。悉知是人。悉見是人。皆
得成就無量無邊功德。
上以五語二喻。證勸無住行施。然行施者。既得三
輪寂。三執消。三空顯。是經之意可謂深矣。而猶未
識持經功德。故此顯之。葢當來之世。正屬此時。所
謂濁惡者多。受道者少。若非久植善根。不能受持
讀誦。今云能者。不惟能誦文字章句。亦能受持無
住妙義。則其人功德。非權乘小果可以企及。故云。
即為如來以佛智慧。悉知悉見。此即為之為。當訓
得字。謂即得感格者也。以佛智慧。言悉知者。乃佛
三達洞照。悉見者。五眼圓觀也。如是者。逆指前來
<pb n="902"/>
廣略章中。虗空無量。沙界無邊之功德也。問。此經
前後重重校量。佛意何居。答。良以金剛般若。無著
真宗。誠印心之祕典。乃入聖之真詮。三執空而妄
心休息。三智顯而實相圓成。稍非觀照精純。奚得
心空境寂。不假文字般若。何由認路還家。故凡結
證之處。廣明持說之功。不過俾道脈以常流。使法
源而不竭。微言不泯。意在斯焉。△二利他福二。一
略說福。
須菩提。若有善男子．善女人。初日分以恒河沙等身
布施。中日分復以恒河沙等身布施。後日分亦以恒
河沙等身布施。如是無量百千萬億劫。以身布施。若
復有人。聞此經典信心不逆。其福勝彼。何況書寫受
持讀誦。為人解說。須菩提。以要言之。是經有不可思
議．不可稱量．無邊功德。如來為發大乘者說。為發最
上乘者說。
此較量持說勝身施者。以顯般若無住之功也。蓋
日有三分。初日辰巳分。中日午未分。後日申酉分。
此言每日三分。各用恒河沙身施。可謂行檀之精
進矣。然而不唯一日兩日。如是積日而劫。壘一而
百。以至於無量百千萬億劫。此則甚言其久也。而
況日日三分。皆以恒沙身而為布施。此則內財之
施。福自難量。梵語劫波。此云長時。有小中大。芥城
拂石。增減之不同。此上較定其福之勝。然猶不及
聞此經典。般若無住之義。一念信心耳。此言逆者。
即忤逆。所謂謗方等也。而曰不逆者。即隨順此文
字般若。無住之義。不生毀謗。只此之福。已勝身施。
何況受持讀誦。為人解說。此受持讀誦自利也。為
人解說利他也。正明一聞信順。福尚超於恒沙身
施。何況二利俱備之者。則其人福。愈難較矣。此以
要下。初由略以較多。既難比勝。今自廣以至要。故
云。以要言之。意謂設具足讚歎。終不可窮。以略而
言。亦有不可心思。不可言議。不可以多少稱長短
量。實無邊涯際畔之功德也。應知如此內施。雖事
大時長。乃福感有漏。苟能隨順般若。則自他俱利。
果證菩提。是無漏法施之功。豈可以有漏生死身
而較量哉。如來為發下承上而言。謂此經具不可
思議功德者。以為發大乘心者說故。為發最上乘
心者說故。若據起信。其大有三。謂體相用也。復恐
濫權。故以最上揀之。所謂一佛乘也。以大乘則通
收迴小向大。漸機人也。最上乘。則指不歷階級。圓
頓人也。△二廣說福三。一正明廣說功德。
若有人能受持讀誦。廣為人說。如來悉知是人。悉見
是人。皆得成就不可量不可稱無有邊不可思議功
德。如是人等。即為荷擔如來阿耨多羅三藐三菩提。
此勸持廣說以顯功德也。謂此經既為大乘人說。
然能受持廣說。具二利之德。則此人亦大乘人矣。
言廣說者。於人。非止一二。於經。非止四句。所謂向
稠人廣眾之中。建大法幢。普施般若法雨也。然則
此人之功德。非心所測。非口所宣。唯有如來。能悉
知見。降斯已還。皆莫能識。何則。以此人既能自利
利人。即為荷擔如來無上菩提故也。在背為荷。在
肩為擔。言如是二利之人。方是任重致遠。代佛擔
担。替佛行道者也。△二反顯樂小不能。
何以故。須菩提。若樂小法者。著我見人見眾生見壽
者見。即於此經不能聽受讀誦。為人解說。
此反顯也。正明不能以般若為己任者。則非大乘
之器。問。佛心平等。施法亦然。云何上說。惟為大乘。
與最上乘耶。答。樂小者。自不能聽信受持。並廣說
耳。所謂一日之價。以為大得。何暇於留心法王大
寶哉。以其樂小之流。四相未空。法執未除。愛樂小
果。著相憍慢。躭著虗妄。深戀不捨。焉能向此般若
經中。於離相無住之義。而肯聽信乎。且聽信尚然
不能。焉能受持讀誦。廣為諸人解說其義趣乎。正
<pb n="903"/>
明小機。決不能受持廣說耳。今既能聽受讀誦。為
人解說。非樂小者可比。寧不謂之大乘人。最上乘
人。為荷擔菩提者乎。△三結指經處當供。
須菩提。在在處處。若有此經。一切世間天人阿修羅。
所應供養。當知此處。即為是塔。皆應恭敬。作禮圍繞。
以諸花香。而散其處。
此勸護法當供其經也。須菩提下。在在。乃經在所
在。處處。即經處之處也。此皆領前無住章中。隨說
是經。乃至四句。當知此處。一切天人。皆應供養。如
佛塔廟也。言恭者。即作禮圍繞。而敬者。即以諸香
花等。此即依正而表恭敬也。塔乃藏應身舍利之
所。而此經乃藏法身舍利之處。所以益當供之也。
問。前既有此。何更重說。答。前明無住之義。言經處
與人。皆應供養。此明無住妙用。經處及人。寧不然
哉。且前云。如佛塔廟。茲曰。即為是塔。而即之與如。
較前為更親切也。文義各別。故不重也。△二滅罪
用三。一正明滅罪玅用。
復次。須菩提。善男子．善女人。受持讀誦此經。若為人
輕賤。是人先世罪業。應墮惡道。以今世人輕賤故。先
世罪業。則為消滅。當得阿耨多羅三藐三菩提。
此顯持誦有二不可思議也。一者以輕易重。能回
定業。則報不可思議。二者當得菩提。則果不可思
議。此釋持經有不得勝福之疑。復次須菩提下。謂
此經既為發大乘。并最上乘者說。而持說之人。又
具不可思議功德。凡經在處。即是佛塔。則一切天
人。應當恭敬。此皆如來真實誠言。信固然矣。如何
現有善男子善女人。在那裏受持讀誦。不唯不得
人天恭敬。而反被世人輕賤者。何也。所謂輕則不
重。賤則不尊矣。然則輕賤事有多種。或行嫉妬。或
生忌嫌。或懷瞋而加謗。或倚勢而欺凌。甚而刀杖
瓦石。拳脚相加。是皆輕賤之事。以此觀之。經功何
在。釋云。是人先世罪業也。以其人未識佛時。未聞
法時。未遇僧時。未持般若時。且莫說是人前生多
世。即今生以先半世之中。能保其皆造福而不造
罪業乎。既有罪業則將來之世。應墮惡道。受苦無
窮。言惡道者。即三惡道。乃地獄．餓鬼．畜生也。今以
持經功德。轉重報令輕受。轉生報後報。令現受。由
今世被人輕賤。則先世所造之罪業。即借此而消
滅矣。不復更墮三塗。豈非般若之殊勳哉。然且不
止滅罪。由此修習。當得成佛。故云。當得阿耨多羅
三藐三菩提。言當得。正謂今雖不得。當來必得也。
豈可因人輕賤。遂謂持誦無功。以此觀之。則轉罪
報而得佛果。應亦愈知此經之妙用矣。△二兼顯
經功妙用。
須菩提。我念過去無量阿僧祇劫。於然燈佛前。得值
八百四千萬億那由他諸佛。悉皆供養承事。無空過
者。若復有人。於後末世。能受持讀誦此經。所得功德。
於我所供養諸佛功德。百分不及一。千萬億分．乃至
算數譬喻所不能及。
此顯經功妙用。不可思議也。須菩提下。乃舉福較
慧也。我即法身真我。念即明計不忘之謂也。阿僧
祇翻無央數。十大數之一也。然曰。無量阿僧祇者。
即三無央數也。葢我世尊。自為廣熾陶師。遇古釋
迦。開導發心。修習佛果。至第一僧祇劫滿。遇寶髻
如來。二僧祇滿。遇然燈如來。三僧祇滿。遇勝觀如
來。今云。然燈前者。即未見然燈之前也。那由他。乃
第九數。數當萬萬。供養。約四事言。承事。謂躬承奉
事。順教無違。空過者。謂如上諸佛。不曾空過一佛。
而不供養承事者也。此正世尊。以自己因中供養
諸佛如是之多。且無一佛空過。而其福德。誠不可
量。若與末世持經相校。皆不及一。何則。供養諸佛。
事屬有為。乃可思議也。受持般若。功屬無為。故不
可思議耳。是則經功妙用。可勝道哉。△三總結經
<pb n="904"/>
功玅用。
須菩提。若善男子．善女人。於後末世。有受持讀誦此
經。所得功德。我若具說者。或有人聞。心即狂亂。狐疑
不信。須菩提。當知是經義不可思議。果報亦不可思
議。
此總結上離相無住二章。以明果報。經義皆不可
思議也。正謂上來我說善男子等。這種校量不及
的功德。尚猶略說。若其具說。恐人難信。反生疑惑。
言狐者。乃狡獸耳。即野干也。其性多疑。以冬渡冰
河。且走且聽。冰下水無流聲即進。有聲即退。因其
進退不一。以喻疑者。此名般若福勝。劣根者未可
具聞。恐狂亂不信。致招謗法之愆。茲但少分說之
耳。何則。以此經之義理。乃明實相離相。無住真心。
甚深難思。即受持之者所獲果報。具屬無漏無上。
故不可得而思議者也。然則經文至此。較量五重。
兩次外財。兩度內施。一番佛因。至是較量已極。不
可更較。故云。乃至算數譬喻所不能及。須知後文。
雖有較量。不過隨事便舉。或一三千界寶。或如須
彌寶聚。或阿僧祇界寶。皆不如上文之次等者。此
有二義。一則恐淺識聞之。難以信受。致有謗毀之
罪。二則於前離相無住二章之中。既以廣較。則後
之發心無法。功德之大。可以例知。雖不如前次第
淺深。其義更遠。以有是經義不可思議。果報亦不
可思議。而轄之矣。以上首示降住其心。歷彰般若
妙用竟。

金剛般若波羅蜜經心印疏卷上

<sarticle>金剛般若波羅蜜經心印疏卷下</sarticle>
大清欽賜雲南法界寺講經廣陵沙門溥畹述
△次明菩提無法正顯般若本體三。一正明菩提
無法二。一當機躡問。
爾時須菩提白佛言。世尊。善男子．善女人。發阿耨多
羅三藐三菩提心。云何應住。云何降伏其心。
此問初發菩提心也。良以欲發菩提心者。必先降
伏妄想執著。而安住般若無住真心。方為穩當。設
或不然。而此妄心。不能降伏。處處攀緣。頭頭染著。
則與無住之理。有相乖角矣。是以世尊先答降伏。
次明安住。意謂苟能安住無住。則妄想執著之心。
不待降伏而自降伏矣。若然。則安心已竟。覺道可
成耳。故前種種勘驗。展轉發揮離相無住之旨。尚
未曾說菩提之心。是如何發。無上之道。是如何成。
當機至此。蒙佛指示離相度生。無住行施。是未降
者降矣。未住者住矣。然且不知阿耨菩提之心。果
有所發。無所發耶。無上正覺之道。為有所成。無所
成耶。是以興問。葢當機意謂向來請問善男子善
女人。發菩提心。云何應住。云何降伏。蒙佛慈悲。已
為開示住降之義。我已信解。但發心之義。尚未發
明。伏望如來。不悋教言。再求伸釋。庶令而今而後。
這般善信男女。於阿耨菩提之法。以便發心修證
也。△二世尊直答三。一躡前住降無法。
佛告須菩提。善男子．善女人。發阿耨多羅三藐三菩
提心者。當生如是心。我應滅度一切眾生。滅度一切
眾生已。而無有一眾生實滅度者。何以故。須菩提。若
菩薩有我相．人相．眾生相．壽者相。即非菩薩。
此躡前降住。為將答發心無法之端也。者之一字。
即指發心人也。當生之生。即生發之生。是心者。承
上指下。承上。則逆指前文無住行施。并應無所住
而生其心。亦即應生無所住心之心也。葢佛意云。
此理已明。何須再問。況我已說菩薩但應如所教
住。而發心者。應發如是無住之心。即是菩提之心。
是則住無所住。無住而住。方為真住。心既無住。法
豈有實。而無住之法。是為如是。指下則降心之法。
<pb n="905"/>
亦不過度生離相而已。須知此中正明菩薩上求
下化之心也。若上之無住行施。乃上求也。此之離
相度生。即下化也。經云。我應滅度一切眾生等。正
下化之事也。我應二字。乃教其度生為己任也。何
則。菩薩之道。利物為先。自雖未度。先度人者。菩薩
發心。故云。我應滅度一切眾生。即前文當生如是
心。我應滅度一切眾生等。言滅度一切已。已即盡
也。正明菩薩度生時。必先了知生佛平等。一如無
二。故度盡一切。而實無眾生得滅度者。何以故下。
徵釋。以一切眾生俱涅槃相。不可更滅。一切眾生
俱菩提相。不可復得。佛乃已證之眾生。生即在迷
之諸佛。所以真如界內。絕生佛之假名。平等性中。
無自他之形相。菩薩雖知平等實際。不受一塵。而
不妨佛事門頭。不捨一法。以是義故。做出空花佛
事。啟建水月道場。降退鏡裏魔軍。證得夢中佛果。
是以諸佛時時度心內眾生。眾生時時成自性諸
佛。故佛雖度盡眾生。而實無一生可度。不過示其
本有。令復本覺而已。此如醫者之治目。但去其翳。
非別與光明也。何以故下。乃徵出度生離相之義。
謂何所以故。說滅度一切眾。而實無一生滅度者
何故。以菩薩但萌一念能度之心。即有我相。彼為
所度。即是人相。能所不忘。乃眾生相。躭著是法。為
壽者相。若然。則與顛倒凡夫。有何異乎。故言即非
菩薩。此正反顯度生菩薩。必達心佛眾生。三無差
別。決離我等四相也。既能離相。則降心之法。亦不
過如是而已矣。△二正明發心無法。
所以者何。須菩提。實無有法。發阿耨多羅三藐三菩
提心者。
此方正答無法發心也。所以者何。乃釋上文一有
我等四相。即非菩薩之義。意謂菩薩之所以稱菩
薩者。乃覺有情也。所以上求覺道。下化有情。以能
發菩提心。能化有情而得名也。然雖如是。要忘能
所始得。須識平等真法界。佛不度眾生。設或不爾。
則四相宛然。觸途成滯。故凡要發菩提心者。應知
上無佛道可求。下無眾生可度。無佛可求。則不住
聖解。無生可度。則不落凡情。由是聖凡情盡。人法
雙忘。見到於此。名為發心。證到於此。名為證果。然
為菩薩者。初發心時。既實無有法為發心。而證果
覺時。則亦無有滅度眾生之法矣。故曰實無有法。
發菩提心者。此中實無有法之無字。最為要緊。乃
一經之宗眼。不可忽過。不惟無其有。亦且無其無。
不但無有法。亦且無無法。若望前降心。則無心可
降。住心。則無心可住。於現前。則菩提無法可發。設
或望後。則得果無法。得記無法。轉釋無法。度生無
法。嚴土無法。達我無法。以此觀之。通前徹後。一卷
經文。結穴於此。唯一無字。消歸盡矣。所謂無凡無
聖。無染無淨。無高無下。無虗無實。故云實無有能
度所度。能施所施。能降所降。能住所住。苟能達此
無法之法。方是菩薩發菩提心也。故後文云。通達
無我法者。如來說名真是菩薩。良有味焉。言發者。
謂顯發也。亦生發也。者之一字。乃指其人。即能發
心者。以此心體原無一法。不過以無我無人。修一
切善法。藉此以顯發耳。正謂無法而發。發而無法
也。故知菩薩最初發心時。尚無有法。而至度生時。
豈轉有法哉。嗟夫。善財若解如斯旨。焉向南詢五
十三。△三分示因果無法二。一約果三。一得果無
法。
須菩提。於意云何。如來於然燈佛所。有法得阿耨多
羅三藐三菩提不。不也。世尊。如我解佛所說義。佛於
然燈佛所。無有法得阿耨多羅三藐三菩提。佛言。如
是。如是。須菩提。實無有法。如來得阿耨多羅三藐三
菩提。
此佛引自為證。以實前說之不虗也。謂汝聞我說
<pb n="906"/>
實無有法。發菩提心。於汝意地之下。是為云何曉
解。還將謂有法發菩提耶。向下問辭。乃世尊用白
拈手段。所謂避實擊虗。打草驚蛇也。何則。欲明菩
薩無法發心之旨。遂將自己無法得果為問。正是
勃鳩樹上鳴。意在蔴園裏。既知如來昔於然燈時。
實無有法得果。則知菩薩今於釋迦處。亦無有法
發心。故云如來於然燈所。有法得菩提不。此所重
者。正在法字。且與前問然燈之事。言雖彷彿。意不
雷同。彼曰於法有所得不。是知於法。義屬於他。是
心外見。此之有法。義屬於自。乃內心之障。下以不
之一字。而詰問者。正是要顯實無有法。發菩提心
也。不意當機。果是具眼衲僧。妙契佛心。即對之曰。
不也。此為問處分明答處親。雖然如是。須識當機
言中影響。句裏春秋。非同向者之不也。不可不辯。
葢空生意謂。發乃初心。其位屬因。得是後心。其位
屬果。初既實無有法發心。後豈有法得果。是故以
前解後。將後證前。決定其義。故曰不也。然如我解
者。此又尊者轉身句子。足見其活潑處也。意謂若
論如來現今成佛。由得菩提而來。似乎不可言無。
但我解無法發心之義。以是推之。則又似乎無法
得菩提矣。總之不肯硬作主張。故云如我解也。如
來見其徘徊觀望。因為印證。決定其旨。免有猶豫。
故曰如是。連言如是者。然之之辭。明其所解已當。
不必躊蹰矣。何則。因聞無法以發心。而解無法得
菩提。則始終如是。因果如是。毫釐不爽。真所謂發
心究竟二不別矣。向下世尊恐伊首鼠。語仍兩可。
故告之曰。須菩提。當知我如來得菩提時。實無有
法。只此實之一字。乃是千金不易。決定之辭。正是
山王可動。此字難更。實實在在無一法也。△二得
記無法。
須菩提。若有法如來得阿耨多羅三藐三菩提者。然
燈佛則不與我授記。汝於來世。當得作佛。號釋迦牟
尼。以實無有法得阿耨多羅三藐三菩提。是故然燈
佛與我授記。作是言。汝於來世。當得作佛。號釋迦牟
尼。
此正反釋上文。以明得記所以。然我世尊。恐其眾
生不能深信發心無法之旨。是以再拈本因。展轉
伸示。故曰。若我有法得菩提者。則然燈佛必不與
我授無生記云。此摩那婆。當得作佛。號釋迦牟尼
矣。須知若有法得菩提。乃反說也。正顯此實無有
法。得菩提耳。梵語釋迦。此云能仁。亦云能忍。設有
法見。何名能忍。見相發心。何名能仁。梵語牟尼。此
云寂默。若實有法。彼佛即傳。何記當來。然且彼與
我受。三業皆動。何得名寂。若有所付。必有所囑。云
何名默。是知能仁者。葢謂心性無邊。含容一切能
忍者。以不見有少法生。亦不見有少法滅。所謂深
契無生法忍者也。寂默者。乃是寂而常照。照而常
寂。寂照互融。正為說時默。默時說。故說而無說。默
亦非默。直至心行路絕。語言道斷。妙入無為。深達
無法無非法之旨。方獲斯記。而得斯嘉號。真所謂
名下無虗矣。以是義故。則知菩提非關發心而後
有。亦非解脫而後得。佛果尚爾。因心亦然。則實無
有法之義。斯可明矣。所謂金屑雖貴。落眼成塵。但
有一法。則非平等真如。實際理體矣。△三轉釋無
法二。一法釋二。一正釋無法。
何以故。如來者。即諸法如義。若有人言。如來得阿耨
多羅三藐三菩提。須菩提。實無有法。佛得阿耨多羅
三藐三菩提。
此轉釋上文得記無法的所以。此何以故下。徵釋。
謂何所以故。定要實無有法。方纔得記。聻。葢然燈
記我名佛。是法身第九號。記我名如來。是法身第
一號。然法身之外。別無一法。名為如來。言如來者。
即諸法如義。此正老漢自稱而自釋。真所謂憐兒
<pb n="907"/>
不覺醜也。諸法如義者。即陰處界等。諸有為法之
真如義也。佛證此理。名曰如來。然此一名。通乎凡
聖。但眾生妄想執著。葢覆真如。名為如去。須知去
而未去也。諸佛以離相無住之智。徹證真如。名為
如來。應知來而無來也。故知其如本不來。來自如
矣。正謂開池不造月。池成月自來。良以一切眾生。
來而不如。出世小聖。如而不來。即權位菩薩。雖如
而未能盡如。縱來亦未能盡來。唯佛與佛。方能盡
如盡來耳。盡如。則盡真如際。盡來。則空有情界。由
是義故。方名如來。此從真如實際中來。即諸法之
如義也。若有人言下。謂有世人。不知如來之名。是
諸法中真如之義。將謂別有一法。得菩提者。始名
如來。若是。則差之毫釐。失之千里。非知如來之義
者。以如來乃從諸法如義中來。則一切時。一切處
無不是如。無不是來。所謂如不住如。無往而弗如。
來亦無來。無來而不來。是則事事皆如。法法具來。
而然燈佛安得有法可與。然我亦焉能有法可得。
故曰。須菩提。實無有法。得菩提也。此中所重。正在
得字。所謂無上正等正覺者。即真如之異名也。乃
人人本具。設或了得平等真如則事事物物。無欠
無餘。無所缺少。無可加添。故曰無上。識取此理。因
地幻修。果中幻證。頭頭總是。物物全彰。稱之正等。
苟能了悟真如。頓空四相。徹證三空。似蓮花開。如
睡夢覺。即名正覺。非真如外。別有此無上正等正
覺之可得也。故佛決之曰。實無有法得菩提也。△
二釋法非法。
須菩提。如來所得阿耨多羅三藐三菩提。於是中無
實無虗。是故如來說一切法。皆是佛法。須菩提。所言
一切法者。即非一切法。是故名一切法。
此雙釋上文以無實無虗釋無記莂中。而得記別
也。以一切法皆是佛法。釋諸法如義也。故云須菩
提。如來所得阿耨菩提之法。即心佛眾生。三無差
別之理。於是之中。無欠無餘。所謂在聖不增。處凡
不減。平等真如。實相妙法。不可以色相見。不可以
言說求。故曰無實。此上文所以言實無有法。以有
法不得記者此也。然亦不異色相外。別有平等真
如。不離語言外。別有實相妙理。故曰無虗。此上文
所以言是故然燈佛與我授記。作是言。汝於來世。
當得作佛。號釋迦牟尼。以無法而得記者。此也。是
故二字。躡上如來說一切法者。即陰處界等。世間
之法。皆是佛法者。謂即如義故。此正釋如來者。即
諸法之如義也。即楞嚴云。如是五陰。六入。從十二
處。至十八界。皆如來藏。妙真如性。須菩提所言下。
結成無實無虗之義。葢說一切法者。無非為一切
心。心即是法。法即是心。是故如來稱性而談。一切
世間山河大地。草木叢林。松直棘曲。鵠白烏玄。皆
真如心中。自性佛法。故法華云。資生業等。皆順正
法者是也。所謂無明實性即佛性。幻化空身即法
身。則無一法而非真如。正是世諦語言皆合道。誰
家絃管不傳心。故佛依俗諦而言一切法也。即非
者。正是不可執一切法皆是真如佛法也。若謂法
皆佛法。即爾目前一一指陳。法法之中何者為佛。
那是真如。以一切諸法。體性空寂。本來無有世界
眾生。故云即非一切法。此佛依真諦而說也。是故
等。正明一切法皆是佛法。所謂染淨聖凡。情與無
情。世出世間。一切諸法。無非佛法。正是青青翠竹。
[鬱-山+止][鬱-山+止]黃花。高高之山。溶溶之水。無一法而非真如
佛法也。此依即俗即真。中道第一義諦而說也。固
知一切非一切。則無實矣。一切即一切。則無虗也
明矣。亦說佛於然燈佛所。無有法得。故曰無實。由
無所得。而今日得以成佛。名釋迦牟尼。此所以為
無虗也。△二喻釋。
須菩提。譬如人身長大。須菩提言。世尊。如來說人身
<pb n="908"/>
長大。即為非大身。是名大身。
此以喻結法也。前文以須彌大身。喻結應無所住。
而生其心。此復以非身大身。喻即非一切法。是名
一切法。以結實無有法。發菩提心也。葢佛說譬如
人身長大。配上文所言一切法喻真如法身。徧在
俗諦。具無量功德名大。乃相大也。須菩提言。世尊。
如來說人身長大。即為非大身。配上文即非一切
法。喻真如法身。離一切障。獨居真諦名大。為用大
也。是名大身。配上文是名一切法。喻真如法身。即
俗即真。有相有用。名為妙大。是體大也。故論云。非
身者。無有諸相。是名大身者。有真如體。名妙大身。
問。經文纔舉譬如人身長大。佛言似尚未竟。當機
何得平空攔住言。世尊。如來說人身長大。即為非
大身。是名大身。若是。則當機豈不鹵莽乎。答。查餘
五譯。文勢皆然。審其所以。知非當機答辭。乃佛拈
前無住章中。當機已解之文。為此中結證之辭。如
曰。我說一切法。即非一切法。是名一切法。以明真
如法身。非大為大。曾對汝說譬如人身長大。汝須
菩提言。如來說人身長大。即為非大身。是名大身。
汝既知前無住為大。應亦知此無法為大。更復何
疑。此正喻結實無有法也。△二約因三。一明度生
無法。
須菩提。菩薩亦如是。若作是言。我當滅度無量眾生。
即不名菩薩。何以故。須菩提。實無有法。名為菩薩。是
故佛諸一切法。無我．無人．無眾生．無壽者。
此示實無有法。名為菩薩。應前當生如是心也。由
上如來引己於然燈佛時。實無有法發菩提心者。
為菩薩作則。故茲特示云。菩薩亦復如是。設作一
念。我能度生。則非菩薩。何則。以其有生可度。則能
所不忘。四相宛爾。何得名之為菩薩。故云即非菩
薩。然則如何方為菩薩。聻。須菩提。應當了知。若據
實而言。須破三執。證三空。了諸法如幻。全一平等
真如。實相妙體。除此之外。實無別有之法。方得名
之為菩薩也。以是義故。佛說一切法。既一切法皆
是佛法。則無復四相矣。故云是故一切法。無我人
等相。以我人等無故。則能所俱空。並其俱空亦空。
實無一法當情。則菩薩雖終日度。而無一生之可
度。雖終日說。而無一法之可說者此也。斯正菩薩
度而無度。無度而度也。△二明嚴土無法。
須菩提。若菩薩作是言。我當莊嚴佛土。是不名菩薩。
何以故。如來說莊嚴佛土者。即非莊嚴。是名莊嚴。
此示真如自性。法身地上。亦無所嚴之土。故言須
菩提。若使上求下化菩薩。凡萌一念能所。謂我能
莊嚴佛土。是自誇其德。自伐其功。即為三輪不泯。
四相全具。何得謂之上求大覺。下化有情之菩薩
哉。故言即非菩薩也。何以故徵釋。謂既真如自性。
菩提法身。不可以言莊嚴。何所以故。如來尋常又
教菩薩修六度。化眾生。莊嚴佛土耶。以尋常教莊
嚴者。乃就俗諦明真如法身有莊嚴也。今日說即
非莊嚴者。是就真諦說真如法身。本來清淨。猶若
太虗。若欲莊嚴。即是為混沌以開竅。代虗空而畫
眉。可謂無事生事矣。須知心淨土淨。將甚莊嚴。故
說即非莊嚴。此明當體全空也。是名者。乃就勝義
第一義諦。明真如法身。不落有無。遠離凡聖。雖無
莊嚴。然亦不廢莊嚴。故云是名莊嚴。是於無莊嚴
中。而說莊嚴也。正教菩薩以遊戲神通。淨佛國土。
成就眾生耳。△三明達我無法。
須菩提。若菩薩通達無我．法者。如來說名真是菩薩。
此結菩薩實無有法也。正謂度生莊嚴。展轉推窮。
實無有法。然則須菩提。凡言有生可度。有土可嚴。
即不名菩薩者何也。以能通達無我法者。方是菩
薩。設言有生能度。則不達眾生性空。若云有土可
嚴。是不達諸法性空。是則三執具而三空隱。安得
<pb n="909"/>
謂之菩薩。故云即不名也。今既於此通得眾生性
空。自無我執。達得諸法性空。自無法非法執。是三
執破而三空顯。故如來說真是菩薩。此中經文。應
云。通達無我無法。其義始足。以秦譯尚減。略一無
字耳。且經文有三番即非菩薩之語。初約能發心。
次約能度生。三約所嚴土。皆反顯不得人法俱空。
即非菩薩。至此文義皆極。故順結之曰。若果真是
菩薩。自必人法俱空。方名真是。然真是二字。翻前
即非。此佛語照應之妙。如珠之走盤。獅之擲兒。一
點不放空也。言真是菩薩。則能通達此法。所謂通
則無物可壅。達則無法可礙。正是一竅虗通。八面
玲瓏。無象無私春入律。不留不礙月行空。若爾。方
是通達無我．法者。不入世間妄情。不落出世聖解。
此則為真實發菩提心之真菩薩也。設不達此。則
不得名菩薩矣。△二直顯般若本體二。一審示三。
一約知見圓明三。一示佛見圓見。
須菩提。於意云何。如來有肉眼不。如是。世尊。如來有
肉眼。須菩提。於意云何。如來有天眼不。如是。世尊。如
來有天眼。須菩提。於意云何。如來有慧眼不。如是。世
尊。如來有慧眼。須菩提。於意云何。如來有法眼不。如
是。世尊。如來有法眼。須菩提。於意云何。如來有佛眼
不。如是。世尊。如來有佛眼。
此因前文說通達無我無法真是菩薩。恐其菩薩
未識真如不變。而妙能隨緣之義。或執之曰。無我
無法。只此就是真菩薩矣。將謂究竟要知雖無生
法二執。若一執定以此為是。則又坐在俱空境上。
正是雲門道的法身有兩般病。到得法身邊。為法
執不忘。己見猶存。是一。直饒透得法身。放過即不
可。仔細檢點將來。有甚麼氣息。亦是病。故文殊暫
起法見。如來威神。攝入二鐵圍山者此也。此正為
只知寂然不動。以為了當。庶不解感而遂通的道
理。豈不向死水裏渰殺耶。故佛歷歷審問。以發明
耳。良由如來圓具五眼。故能徹見三心。以心非心。
則眾生性空。悟得此理。雖是終日度生。而實無眾
生可度。斯教菩薩雖無我法。不妨稱性起用。而熾
然度生也。故說如來五眼。不離眾生肉眼。正顯生
佛平等。以證上文。是故如來說一切法。皆是佛法
之義也。此先問云。須菩提。於意云何。如來有肉眼
不。且道瞿曇老子。為甚麼發此一問。向下當機。意
謂縱觀如來青蓮花眼。亦在佛面。故云如來有肉
眼。這是甚麼意思。豈有三界大師。四生慈父。尚不
知平日具眼不具眼。轉向當機口角邊覔消息。討
下落耶。葢我世尊。良有深意。所以道如來還有肉
眼不。只此一問。將箇般若本體。平等真如。滿盤托
出矣。何則。以當機答有肉眼。既有肉眼。則我如來
不異凡夫。且凡夫亦有肉眼。則凡夫何嘗非佛。故
云有肉眼。是明生．佛平等之道也。又問如來有天
眼不。葢當機意謂佛號天中天。豈無天眼。故云有
天眼。則我如來何異諸天。且諸天亦有天眼。何異
於佛。此明天．佛平等也。次又問云。如來有慧眼不。
此慧眼即小乘聖人具者。故經云。我從昔來。所得
慧眼是也。而當機謂佛乃聖中聖。烏得無慧眼。故
答之曰。有慧眼。既有慧眼。則我如來何異小聖。然
且小聖亦具慧眼。則小聖與佛何殊。此正顯小大
平等也。而更問云。如來有法眼不。當機意謂佛號
法中王。烏可無法眼。故云有法眼。既有法眼。則我
如來何異菩薩。然則菩薩亦具法眼。又且菩薩與
佛何別。此明因果平等也。如來至此。更復問曰。如
來有佛眼不。當機謂三覺圓明。稱之為佛。奚無佛
眼。故答之曰。有佛眼。既有佛眼。則我如來與諸佛
無異。且諸佛亦具佛眼。於我如來無別。此顯唯佛
與佛。乃能究盡諸法實相。佛佛道同也。不唯佛與
諸佛是同。亦且在凡同凡。在天同天。在聖同聖。在
<pb n="910"/>
菩薩同菩薩。在諸佛同諸佛。所謂溪山雖別。風月
是同。正明平等真如。實相本體。在聖不增。處凡不
減。是故如來說一切法。皆是佛法者。此也。然上五
眼。若局而論之。則各有揀別。所謂天眼通非礙。肉
眼礙非通。法眼唯觀俗。慧眼了真空。佛眼如千日。
照異體還同。以是義故。後後勝於前前。而前前劣
於後後。故凡夫唯一。天人通二。小聖具三。菩薩有
四。唯佛具五。所以徹見真如。生佛情空。一相平等
也。△二示佛知圓知。
須菩提。於意云何。如恒河中所有沙。佛說是沙不。如
是。世尊。如來說是沙。須菩提。於意云何。如一恒河中
所有沙。有如是沙等恒河。是諸恒河所有沙數。佛世
界如是寧為多不。甚多。世尊。佛告須菩提。爾所國土
中。所有眾生。若干種心。如來悉知。何以故。如來說諸
心。皆為非心。是名為心。所以者何。須菩提。過去心不
可得。現在心不可得。未來心不可得。
以上文明佛能見之眼。此明所見之生心也。須菩
提。於意云何。如恒河中沙。佛說是沙不。乃即事以
驗證也。如是世尊下。即當機證信。佛具肉眼。不異
凡夫。以凡夫說是沙。佛亦說是沙。然凡夫但知是
沙。不知一河之沙。數有多少。佛則知之。此佛所具
肉眼。雖然示同凡夫而凡夫不可及也。須菩提。於
意云何下。如一恒河中所有沙等。此驗佛有天眼
也。一恒河長四十里。其中沙細如麵。有一沙。派一
河。派盡其沙。則恒河之多無量。無邊恒河沙。以派
世界。有一沙。計一世界。每一世界。各有三千大千
之數。則世界復成無量無邊。在諸天眼。縱能知一
河沙足矣。而況沙等恒河。復派沙等世界。而界復
各具三千大千之數。則諸天之眼。不能及矣。然佛
雖曰天眼。則能盡見。正謂山河天眼裏。世界法身
中。雖佛示同天眼。而諸天之所不能及也。然佛告
須菩提下。明佛具慧眼之實。言國土者。即世界也。
謂無量無邊沙數世界。每一世界。有若干眾生。一
一眾生有若干心性。在二乘慧眼。縱有他心。亦不
及此。而佛雖示同慧眼。無分情器。一切悉見。此所
以超乎二乘。而二乘之慧眼。不可得而比也。何以
故下。徵明佛具法眼之實。謂何所以故。沙界生心。
佛悉盡知。聻。以眾生心行雖多。不過以顛倒妄識
為心。皆非真實常住之心。故曰如來說諸心為非
心也。是名為心者。正言妄識原無實體。徒有心名
而已。在菩薩雖具法眼。尚未徹見生心皆妄。諸法
盡空。然佛雖名法眼。而能盡知盡見。故法華經云。
我是一切知者。一切見者。乃至汝等天人。皆應到
此。覲無上尊。以是而觀。則菩薩法眼。却又不可及
矣。所以者何下。徵釋非心為心。以證佛具佛眼之
實。謂如是沙界無邊。眾生無量。心性若干。佛悉知
之者何也。良以一切眾生。三世遷流。妄想之心。原
無實體。皆不可得也。故云過去現在未來。皆不可
得。言過去已滅。未來未至。現在不停故也。古德有
云。三際求心心不有。心不有處妄緣無。妄緣無處
即菩提。生死涅槃本平等。應知佛眼乃五眼之最。
求其致極。不出覔三世心不可得處而見。所以前
章諄諄教菩薩發心度生。嚴土。皆不可得的。實無
有法而為心者。此也。故可禪師求達磨安心。磨云。
將心來為汝安。可云。覔心了不可得。磨云。為汝安
心竟。即德山向婆子買油糍點心。婆問三心不可
得。汝點那一心。德山無對。迨至龍潭。吹滅紙燈始
悟。雖然也只會得箇不可得心現前。諸人且道不
可得心。畢竟是箇甚麼。切莫作麻三斤。乾屎橛會。
若是恁麼見解。則早落可得心。直饒不恁麼。亦落
可得心也。△三示實福非福二。一明有實非多。
須菩提。於意云何。若有人滿三千大千世界七寶。以
用布施。是人以是因緣。得福多不。如是。世尊。此人以
<pb n="911"/>
是因緣。得福甚多。
此承上文謂我言三心皆不可得。於汝須菩提意
下云何。設若有人。以不可得心為因。用滿三千大
千七寶為緣。布施與人。此人以是因緣。得福多不。
當機謂如是世尊。此如是者。正明以不可得心。如。
於真如性空之是。故應和同聲而答之曰。如是世
尊。此人既以不可得心為因。用七寶布施為緣。且
布施七寶。復不住相。則福感無漏。誠甚多矣。此言
甚多者。以七寶布施。縱雖住相。其福已多。況不住
相。則所感福德。豈不甚多者哉。他譯此甚多下。皆
有佛言如是如是。秦譯略此。或問。心既不可得。則
修福亦不可得。如何能得甚多福德。此云何通。答。
豈不聞乎。犀因玩月紋生角。象被雷驚花入牙。葢
月非有意於犀。而犀玩之生紋。雷非有心於象。而
象驚之起花。以是類推。如雷長芭蕉。鐵轉磁石。皆
無有心而有是力。物既尚爾。理何不然。是知不可
得心。為不得之得。乃大得也。故言甚多。復何疑哉。
△二明無實乃多。
須菩提。若福德有實。如來不說得福德多。以福德無
故。如來說得福德多。
此如來就當機答福德多處。急轉一語。令其升堂
而入室也。須菩提。若福德有實。如來不說得福德
多。此正明大千寶施。若出有心。皆染污行。獲福有
限。且亦不實。如來必不肯說得福德多。以上反顯
有心非實。福亦不多。以福德無故。如來說得福德
多者。此順釋也。所言多者。以是不可得心而行於
檀度。深達福德。其性本空。毫無希望。要知雖不期
福德。而福德自成。正猶空谷風雲。然谷不與風雲
期。而風雲自至。亦如深山草木。而山不與草木約。
則草木自生。是知以不可得心。無住行施。其所得
福德。乃無漏無為無上之果。故云甚多。此中無字。
正是離相無住之無。故如來說福德多也。然此正
明佛具五眼。徹見三心。一切眾生事理二行。福德
淺深。悉知悉見也。以顯平等本體。不可以有心求。
亦不可著無心覔。乃教吾人一念不生。則全體皆
現。所謂不可得中恁麼得也。△二約色相言說三。
一示即色非色。
須菩提。於意云何。佛可以具足色身見不。不也。世尊。
如來不應以具足色身見。何以故。如來說具足色身。
即非具足色身。是名具足色身。
此釋上文。若福德有實。則不說多。以福德無故。如
來說多也。須菩提於意云何下。謂世出世間福德
之多。莫過於佛。所謂萬德莊嚴。百福相好。可謂多
矣。故拈色身見審。欲令當機知此福德有實。則不
說多之所以也。故云可以具足色身見不。空生對
曰。不也。世尊。只此一答。是福德有實不說多之義。
則不待辯而自明矣。故決之曰。如來不應以具足
色身見。此正顯佛非色見。葢清淨法身。猶若虗空。
應物現形。如水中月。豈可以色見哉。此正顯福德
無實。如來說多耳。言具足者。即成就八十種隨形
好也。而言八十種者。名載法數。茲不繁述。需者查
之。此明無好不具。無相不足。言色身者。即如來應
身也。雖然無相不具。無好不足。亦不出乎色法。故
言色身也。以此觀之。則如來具足色身。尚屬有為。
猶非一塵不染般若本體。而況三乘六道之色身
乎。當知一落色身。即屬有為。而非無為之本體也。
故下徵釋。謂如來尋常說色身萬德莊嚴。百福相
好者。此何以故。以佛順俗諦。說具足色身。順真諦。
說即非具足色身。順中道第一義諦。說是名具足
色身。此中說不應以具足見者。乃就真諦而言之
也。△二示即相離相。
須菩提。於意云何。如來可以具足諸相見不。不也。世
尊。如來不應以具足諸相見。何以故。如來說。諸相具
<pb n="912"/>
足。即非具足。是名諸相具足。
此承上文。不惟色身如此。即其色相亦然。所言相
者。即華嚴相海云。如來頂上有三十二眾寶莊嚴
相。其次眉間眼鼻。各一相。舌有四相。口有五相。齒
間唇頸各一相。右肩二相。左肩三相。胸臆一相吉
詳。左右邊共十相。左右手共十三相。陰藏一相。兩
臀兩䏶。左右伊尼。鹿王腨。共有六相。寶腨上毛一
相。兩足共十三相。以上共九十七種大人相也。若
廣而論之。則如來有十華藏世界海。微塵數大人
相。一一身分。眾寶妙相以為莊嚴。所謂相相無邊。
無一相而不具足。故云具足相也。此報身也。雖然
相好莊嚴。亦屬有為。非同法身。離相清淨。真如平
等。自性般若本體。如來之像。尚然乃爾。何況九法
界之相乎。要知一落有相。即非離相法身般若之
本體矣。故當機答曰。不也。世尊。不應以諸相見也。
然復徵云。如來尋常說具足相。並相海無邊者。此
何以故。以佛順俗說具足。順真說即非。順中道說
是名。此說不應者。亦就真而說也。須知佛相既非。
則一切俱非。不妨俱非亦非。正是行到水窮處矣。
到得這裏。則色色真如。相相實相。所謂坐看雲起
時也。若然。則不但佛身是名法身實相。即九界身
相。亦皆法身實相矣。寧非平等真如。般若本體者
哉。△三示即說非說。
須菩提。汝勿謂如來作是念。我當有所說法。莫作是
念。何以故。若人言如來有所說法。即為謗佛。不能解
我所說故。須菩提。說法者。無法可說。是名說法。
此復承前二章謂不但身相非身相。即說法亦非
說法也。恐當機意謂色身相好既不可得。然則現
在祇園會上說法的。這個黃面老漢却又是誰。聻。
以故世尊。乃呼名而告之曰。須菩提。汝勿謂如來
有所說法。勿者。禁止之辭。猶云不可也。謂者。乃私
竊而評議也。須知佛本無念。汝若謂如來作是念。
則不可耳。何則。佛所說法。無非應機而談。遂見如
來有所說法。若在法身地上。原無能說之者。葢法
不自說其法。如眼不自見其眼也。即雖應機說法。
實無能說之心。正由無念。方能說法。謂作是念可
乎。故佛誡之言。莫作是念。葢上之作念。乃是勿謂
佛作念。此之作念。係佛誡當機也。言作念者。所謂
起心動意曰作。明記不忘為念。正言汝等不可起
心動念。私竊品題。將謂如來有所說法。何所以故。
設若有人。私竊謂言道。我如來有所說法。若爾。不
唯不是讚佛。乃真謗佛也。以佛所說之法。無非對
症發藥。原無定在。不過去眾生執著之病耳。若眾
生病除。則藥亦棄。若謂如來有一定空有等法。豈
非謗佛而何。不唯謗佛。亦且不解如來所說之義
矣。以是義故。所以誡爾。須菩提。莫作是念也。然在
如來現相說法。無非因機施設。皆是向無色相處
現色相。而於無言說中示言說。須知言說法者。此
如來順俗諦也。言無法可說者。如來順真諦也。言
是名說法者。乃如來即俗即真。即空即有。順中道
第一義諦也。是皆如來說而無說。無說而說耳。正
謂四十九年。不曾說著一字者。是也。△三約眾生
非生二。一當機起疑問生。
爾時慧命須菩提。白佛言。世尊。頗有眾生。於未來世。
聞說是法。生信心不。
此當機示疑。以問深義也。因世尊據生佛平等。真
空實相。而明發心無法。得果無法。得記無法。乃至
菩薩度生無法。嚴土無法。達我無法。所以然者。皆
由三心不可得也。而況更明佛之色身非色身。相
好非相好。說法非說法。當機至此。未免躊蹰。是自
亦未了。兼為諸人。故興是問。此須菩提加慧命之
稱者。以前來深明般若。善達佛慧。妙悟無諍。以慧
為命。故云慧命。此自利邊說也。又且謹遵佛命。轉
<pb n="913"/>
教菩薩。是傳佛慧命。故曰慧命。此利他邊說也。葢
其意謂是法甚深。現在還可。若於末世。頗有眾生。
聞是上來種種之法。還能信得及不。須識尊者此
疑。所謂替人擔憂也。△二如來決答非生。
佛言。須菩提。彼非眾生。非不眾生。何以故。須菩提。眾
生眾生者。如來說非眾生。是名眾生。
此正信心不無其人。但人之與人。稍不同耳。所以
佛言彼非眾生也。正謂末世眾生。能信此法。而此
眾生。即非眾生。乃聖人也。何則。以能信般若。即信
自心。自心是佛。自心作佛。非聖而何。但其惑業未
盡斷。相好未全具。雖是聖人之心。尚局凡夫之相。
故曰非不眾生。以其心雖逈出時流。其如形相。尚
滯生界故。五住未盡。二死未亡。縱達煩惱性空。猶
有所知為障耳。故徵釋云。葢我言彼信心之人。非
眾生非不眾生者。此何以故。聻。須菩提。要知眾生
眾生者。此重言之義。乃是釋上二句。言既非眾生。
又曰眾生者。何意。下二句正釋。謂如來說非眾生。
言非是凡夫眾生。說是名眾生。乃是說聖性眾生
也。然聖人亦稱眾生者。不過是名而已。實非凡夫
之眾生也。若約三諦分釋者。以此信心眾生。已是
聖人。尚名為眾生者。是順俗諦之名也。如來說非
眾生者。是順真諦聖人之名也。是名眾生者。乃聖
凡不二。順中道第一義諦之名也。既云不二。豈非
平等真如。般若本體者哉。△二直顯三。一善吉呈
悟。
須菩提白佛言。世尊。佛得阿耨多羅三藐三菩提。為
無所得耶。
此當機呈悟也。因聞色身非色身。相好非相好。說
法無所說。眾生非眾生。是能度所度。能說所說。一
切皆空。始知實無有法矣。方解半觔原是八兩。故
此白言。然則佛得菩提。乃當真為無所得耶。而此
耶字。雖似疑辭。却是悟處。當知尊者悟處。也只悟
得個無所得耶。夫無所得。方是真得。正所謂無所
不得。為極妥極當矣。△二如來印證。
佛言。如是。如是。
此如來因當機會無所有得之旨。且極妥當。故印
可之曰。如是如是。以言其極當也。△三正顯本體
二。一自性平等三。一本無欠餘。
須菩提。我於阿耨多羅三藐三菩提。乃至無有少法
可得。是名阿耨多羅三藐三菩提。
此伸印證之意。葢我所以道如是如是者。以無上
正等正覺。乃佛自證之理。設有一法可加。則不得
謂之無上。有一法可減。則不得謂之正等。若有加
減。則不得謂之正覺。因其無欠無餘。故稱無上正
等正覺。須知不但無有多法。亦無少法可得也。即
阿耨菩提。亦無有法。故言是名等。既無一法可以
加減。非平等本體而何哉。△二本無高下二。一直
示平等。
復次。須菩提。是法平等。無有高下。是名阿耨多羅三
藐三菩提。
此釋上無少法可得也。謂佛於阿耨菩提無上心
法。言無有少法可得者。以是真如自性。實相妙法。
上與十方三世諸佛平。下與九界眾生等。故曰是
法平等。由其平等。是以諸佛雖高。此菩提心法亦
無有高。眾生雖下。此菩提心法亦無有下。故言無
有高下。由其無高無下。所以在聖不增。處凡不減。
故曰平等。若然。豈非真如自性。般若本體者乎。此
正如來以平等本體。直示諸人也。須知此平等二
字。乃佛出世本懷。亦此經之教眼也。若夫序文著
衣持鉢。入舍衛城次第而乞。此明如來行平等之
事也。至於次第乞已。還至本處。收衣而坐。此顯如
來證平等之理也。及乎正宗文中。問答發揮。皆如
來說平等之法也。即其降心離相。住心無住。乃彰
<pb n="914"/>
此平等之用也。而至菩提無法。展轉推詳。皆顯此
平等之體也。自此之後。雖有多文。無非顯此平等
之義也。即當機前來涕淚悲泣。乃信解此平等之
用也。今者復呈菩提無得。正悟入此平等之體也。
故知此是法平等一句經文。乃如來畫龍點睛。只
要諸人向破壁飛騰而去耳。讀是經者。亦不可不
著眼也。△二轉釋平等。
以無我．無人．無眾生．無壽者。修一切善法。則得阿耨
多羅三藐三菩提。須菩提。所言善法者。如來說即非
善法。是名善法。
此轉釋平等所以。正恐當機意謂理既平等。何用
修習。故佛舉此而轉釋也。然雖平等。非謂不修。得
成正覺。但修有二。一隨相修。二離相修。若依隨相
之修。則不得菩提。設能達得心法平等。以無我等
四相。離相而修一切善法。則得菩提。言一切善法
者。即四攝六度。乃至十八不共等法是也。葢須菩
提所言下。是名善法亦空也。謂我所以說一切善
法者。此不過順俗諦斷眾生之執無也。我所以說
即非善法者。無非順真諦破眾生之執有也。我所
以說是名善法者。亦不過順中道第一義諦破眾
生之執亦有亦無。非有非無也。以是而觀。四句既
遣。百非斯盡。豈非實相真空。自性平等之體耶。△
三引事顯勝。
須菩提。若三千大千世界中。所有諸須彌山王。如是
等七寶聚。有人持用布施。若人以此般若波羅蜜經。
乃至四句偈等。受持讀誦為他人說。於前福德。百分
不及一。百千萬億分。乃至算數譬喻。所不能及。
此因上明無修而修。無得而得。平等自性。實相本
體。以其經義甚深。故宜舉斯而較勝也。然以山王
寶聚。不及四句經文。以寶施屬有為善法。此四句
乃無為善法。正顯般若為最勝也。葢此四句所詮
之理。乃平等自性也。稍有相應。則妙覺圓明。因果
交徹。理事融通。即不持戒。而毗尼嚴淨。即不集福。
而萬德莊嚴。即不出家。而出家事畢。即不求佛。而
成佛有餘。然則也須絕去百非。離却四句始得。不
然。則好個阿師。又恁麼去也。此經凡較量以般若
為貴者。須知地力不及水。水不及火。火不及風。以
其質愈微。則其勢愈重。然風又不及心。以其心無
形相也。故其力更不可思議矣。正是千錐劄地。不
若鈍鍬一捺耳。△二諸相平等五。一約生佛以顯
平等。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來即有我人眾生壽者。須菩
提。如來說有我者。即非有我。而凡夫之人。以為有我。
須菩提。凡夫者。如來說即非凡夫。是名凡夫。
自此至經終。皆展轉明上文平等之義也。正恐尊
者秪知向自性內覔平等。故我如來廓而充之。令
伊向法法頭頭識取此理。故自此而下五章經文。
以明無住而非真如自性。實相平等之本體也。正
明能度所度皆不可得。以成一相平等耳。前云我
於菩提無少可得。又云無我人四相。修一切善法。
然恐當機謂既修善法。必度眾生。既有能度。必有
所度。何謂平等。聻。故佛以金剛王寶劍而掃蕩之
曰。須菩提。并及現前一切眾等。慎勿妄議謂我作
念。當度眾生。又復云須菩提。莫作是念者。正如來
珍重之極。誡之至也。向下徵釋。謂如來修善法。原
為度眾生。今教莫作是念。此何以故。良以菩提心
法。既曰平等。則生佛皆具。自無高下。然則豈有高
為能度之如來。下為所度之眾生。故曰實無有眾
生如來度者。所謂平等真法界。佛不度眾生。此順
釋佛具真如自性平等法界。所謂無我無人修善
法也。若有下反釋也。謂佛與眾生原是一體。絕無
<pb n="915"/>
能所。若曰有眾生為如來度者。則能所歷然。話成
兩橛。則是如來亦有四相矣。既具四相。豈還得為
如來哉。且阿耨菩提之法。轉而為不平等矣。有是
理乎。此以眾生乃佛心之生。謂生即非生。故言實
無有生。所以終日度而無生可度也。以是而觀。則
所度空也。然此如來說有我者。下明能度空也。葢
此中有我之我。乃承上我人之我而來。恐有人謂
我既無我等四相。如何又說我為法王。於法自在。
聻。葢不知此我。乃法身真我。非同四相之我。所謂
無我而我。我而無我之義也。而佛尋常說有我者。
是順俗流布而說我。然我即非我。奈世間凡夫之
人。逐塊尋香。認名取相。將以為實。執之有我。是皆
錯解耳。在如來分中。則非有我也。經文至此。則能
所皆空。生佛平等矣。須菩提下三句。乃是如來恐
人不解凡夫性空。茲故順帶公文。一并掃去。言凡
夫者。乃泛爾之流。所謂凡愚無智之者。深著世法。
非我不言。於五蘊中。心心緣我。在六塵上。念念執
我。逢人起慢。遇物生貪。從迷積迷。因妄成妄。著衣
喫飯。那知溫飽饑寒。送客迎賓。豈解瞻前顧後。苟
延歲月。虗過光陰。乃是泛常之夫。以故名之曰凡
夫也。須知我平時說法。謂凡夫者。乃依俗諦也。說
非凡夫者。依真諦也。說是名凡夫者。乃依中道第
一義諦。發明是凡非凡。凡即非凡之是名凡夫耳。
此名凡夫空也。然則上無能度之佛。下無所度凡
夫。真所謂無高無下。寧非生佛平等者乎。△二離
空有以顯平等三。一離有見。
須菩提。於意云何。可以三十二相觀如來不。須菩提
言。如是。如是。以三十二相觀如來。佛言。須菩提。若以
三十二相觀如來者。轉輪聖王。即是如來。須菩提白
佛言。世尊。如我解佛所說義。不應以三十二相觀如
來。爾時。世尊而說偈言。若以色見我。以音聲求我。是
人行邪道。不能見如來。
此離常見以明不有也。葢佛恐世人不解如來無
我說我。執為實我。故此呼當機而問之曰。須菩提
於意云何。而凡夫之人。將謂我有我耶。既然有我。
是必有身。既有身形。必具相好。則是可以三十二
相觀如來矣。不之一字。正審問之意。謂可耶。不可
耶。前云三十二相見如來。茲言三十二相觀如來。
葢單目曰見。兼心曰觀。心目雖殊。而取相一也。須
菩提下。正明凡夫之人。既不知佛無我說我。又豈
能識離相見佛。自然必以三十二相而觀佛矣。故
對之曰。如是如是。以三十二相觀如來。此一定之
理也。佛言須菩提下。佛謂如來者。即諸法如義。所
謂真如法身也。然法身非相。豈可以三十二相而
觀之乎。若定要以三十二相觀如來者。而轉輪聖
王。亦有三十二相。則將就是如來矣。有是理乎。而
轉輪王稱之為聖者。以其不行殺戮。十善導人之
故也。亦具三十二相。但較於佛。稍欠明顯。然佛之
三十二相。是依法身而現者。王之三十二相。乃依
業因而生也。其王有四。謂金．銀．銅．鐵也。而金輪王
四洲。銀輪王三洲。銅輪王二洲。鐵輪王一洲。然此
聖王生時。即具七寶。所謂一金輪寶。名勝自在。二
象寶。名青山。三紺馬寶。名勇疾風。四神珠寶。名光
藏雲。五主藏臣寶。名大財。六女寶。名淨妙德。七主
兵臣寶。名離垢眼。有此七寶。為轉輪王。欲東。則輪
寶東飛。欲西。則輪寶西往。設諸小國。有不順命。輪
寶先往。不待干戈。而自賓服。所以王四天下。具足
千子。其身金色。三十二相。與佛頗同。乃世間第一
福德人也。須菩提白佛下。足見尊者舌頭無骨。眼
裏有珠。慣向順水推船。又會隨灣轉柁。故云如我
解佛上來所說法身非相之義。自然不應以三十
二相觀如來矣。當機意謂以相觀佛。輪王即是如
來。若然。是不應以相觀矣。雖然如是。也只道得一
<pb n="916"/>
半。何不向如來未說輪王之前。舉此二句。聻。所謂
隨人脚跟轉也。故向下如來也不印其是。亦不斥
其非。一總付之不理。而說偈言。葢佛意謂。我所說
不應以三十二相見佛。勿謂如來有所說法者。何
耶。恐其取相凡夫。妄生貪著故也。故言設若一切
眾生以三十二相之色。以為能見我者。以聞如來
四辯八音之聲。以是而求我者。故下斷云。是人行
邪道。以邪道者。不達自性平等。向外馳求。尋言取
相。非邪而何。故言不能見如來。自不能見離相法
身之如來矣。此明相即無相。乃除常見。令人不滯
於有也。△二離空見。
須菩提。汝若作是念。如來不以具足相故。得阿耨多
羅三藐三菩提。須菩提。莫作是念。如來不以具足相
故。得阿耨多羅三藐三菩提。須菩提。汝若作是念。發
阿耨多羅三藐三菩提心者。說諸法斷滅。莫作是念。
何以故。發阿耨多羅三藐三菩提心者。於法不說斷
滅相。
此離斷見以明不空也。乃因前文實無有法。發菩
提心。乃至說法者。無法可說。實無眾生如來滅度。
且說無少法可得菩提。又云不應以三十二相見
佛。是則生佛因果等法。一切皆空矣。然在如來。此
說不過去人執有之心。以顯平等自性耳。但恐當
機不達此意。雖除於有。未免執空。將謂證菩提者。
必無具足相。設有具足相。便是輪王。即非證菩提
之者。何則。以證菩提人。不應以具足相故。若然。是
纔離有見。又入空見矣。須知有見可醫。空病難治。
所謂豁達空。無因果。茫茫蕩蕩招殃禍。正是寧起
有見如須彌山。莫起無見如芥子許者。此也。但人
一起此見。永為枯木死。成斷見纏空之種。故我
如來。恐當機雖知具相非有。然恐又著斷空。以故
呼其名而問之曰。須菩提。汝因上來聞如是說。將
謂是諸法皆空耶。若作此念。且謂如來得菩提時。
不應以此具足之相乎。設爾。則是撥無身相。而成
斷滅見矣。故復呼名而誡之曰。莫作是念。此正諄
諄誡勉。切不可道如來不以具足相得菩提也。何
則。如來所得法。無實無虗。設人執有。為增益謗。執
無。為損減謗。是不惟道有不可。即是道無亦不可。
良以實相無相。無不相也。故又重呼之曰。汝須菩
提。若不聽我之教。仍作不以具相見佛之念。堅執
不捨。且執實無有法等說。以為極則。若是。則凡有
發阿耨菩提心者。以為無因無果。而說諸法為斷
滅矣。諸法者。即陰處界等。并上菩提生佛因果之
法也。於果則損福德莊嚴。於因又減五度之行。則
墮損減之謗。而入斷滅坑矣。其過甚大。故我教汝
莫作是念。此何以故。說莫作是念。聻。以不發心則
已。但能發菩提心者。必行六度四攝。廣興佛事。饒
益眾生。於上諸法。必不肯說斷滅相也。葢如來之
空。非同外道消礙入空之空。亦不似二乘唯斷見
思。除分段。證偏空之空也。須知自正宗至此。從前
一往如來皆談妙有。所謂妙有不有。以故即有而
說空也。自此望後。直抵流通。皆是說真空。所謂真
空不空。是即空而明不空也。是知有不住有。方名
妙有。空不滯空。始曰真空。經文至此。既超空有。復
離斷常。豈非中道實相平等之義乎。此章如來三
喚當機。耳提面命。正恐當人錯解佛意。妄說諸法
皆空。以故再三告誡耳。所以頻呼小玉原無事。秪
要檀郎認得聲。總之眼不逐色。何妨柳綠華紅。耳
不循聲。一任鶯啼燕語。△三較福勝二。一較勝。
須菩提。若菩薩以滿恒河沙等世界七寶。持用布施。
若復有人。知一切法無我。得成於忍。此菩薩勝前菩
薩。所得福德。何以故。須菩提。以諸菩薩。不受福德故。
此因前云。通達無我法者真是菩薩。又云如來說
有我者。即非有我。然此我無我法。恐人難明。故佛
<pb n="917"/>
指現前有相之施。以顯無法之理也。而佛謂當機
曰。若有菩薩以恒河沙界寶。持用布施。其為功德。
可謂多矣。此引有相事也。若復又有一種人。他却
不能以滿沙界之寶。而行布施。但知世出世間染
淨聖凡以至五陰．六入．十二處．十八界等。一切諸
法。當體全空。而無有我。會得空不住空。我無我法。
二皆忍可。少則彈指之間。多則久經歲月。決定印
可。了了分明。亦不出之於口。唯自忍之於心。故言
得成於忍。乃為無生法忍也。而下較量云。此得忍
菩薩。勝前寶施菩薩所得之功德也。以寶施者。乃
有得心。是以為劣。而得忍菩薩。乃無為心。是以為
勝耳。何以故下。釋其勝之所以。謂沙界寶施。不及
得忍者。此何以故。以其此諸菩薩。既獲無生法忍。
則證無為。了得生而非生。法亦非法。生而非生。不
妨非生而生。法亦非法。何礙非法而法。若然。是誰
受福德。誰又不受福德耶。△二論福二。一當機問
福。
須菩提白佛言。世尊。云何菩薩不受福德。
當機因聞不受福德。未達此理。持疑不決。而興此
問也。△二如來答福。
須菩提。菩薩所作福德。不應貪著。是故說不受福德。
此佛因尊者未了不受福德之義。故告之曰。須菩
提。設或菩薩若受福德。是貪著福德也。故我所以
教菩薩所作福德。不應貪著。葢不應二字。乃誡辭
也。言其切不可貪著耳。何則。纔生貪著。即成有漏。
因既有漏。果亦有漏。縱具三十二相。但同輪王。不
名為佛。唯作福不生貪著。則因成無漏。因既無漏。
果亦無漏。所得三十二相。莊嚴法身。名之為佛。以
是不貪著之義。故所以我說菩薩不受福德也。然
此不受。非撥棄百福相好。萬德莊嚴為不受。乃是
不貪著。為不受耳。非絕無之不受也。所謂無貪無
著。不受之受。受而無受。應知上文言不應以三十
二相觀如來。是妙有不有。離常見也。今此莫作是
念。如來不以具足相得菩提。是真空不空。離斷見
也。觀佛說法。正似水上葫蘆。捺著便轉。日中寶石。
色無定形。若謂如來無相。而不知如來即相也。若
謂如來即相無相。而不知如來非即相非無相也。
若謂非相即相。即落常見。若謂即相無相。又成斷
見。須知非即俱非。方得斷常斯泯。既離斷常之見。
則非空有可拘。寧非真如平等之義哉。△三無去
來以顯平等。
須菩提。若有人言。如來若來若去．若坐若臥。是人不
解我所說義。何以故。如來者。無所從來。亦無所去。故
名如來。
此明法身無去來。顯平等之義也。乃因上文若以
色見聲求。不能見佛之偈。恐有謂言。如來現今語
默動靜。四威儀中。有目皆覩。有耳皆聞。何云不見。
故佛喚當機而告之曰。設若有人作如是言。以為
見我。或入舍衛去。或歸祇園來。有時跏趺而坐。有
時吉祥而臥。若然者。是人皆不解我上來所說之
義矣。何則。我前來曾云如來者。即諸法如義。既是
如義。何有去來之相。坐臥之實哉。此不過示同人
法。應身邊事也。若在法身體上。尚不可形相而求。
所謂語言道斷。心行路絕。又何得有如是之事乎。
故下徵釋云。謂不可以語默動靜去來坐臥而見
者。此何以故。葢如來者。即諸法如義。體即實相。無
相無不相。縱有去來坐臥。無非因機而示耳。不惟
現在祇園來。說來而無來。即從兜率來。亦未嘗來
也。不但舍衛去。云去而無去。即後向雙林去。亦未
嘗去也。若以此論。在如來則不來相而來。乃真來
也。在眾生。則不見相而見。乃妄見也。須知如來若
來已。更不來。若去已。更不去。所謂來無所從。去無
所至。則所可見者。更不可見矣。故云無所從來。亦
<pb n="918"/>
無所去。由是無來無去。以故名之曰如來也。縱使
如來日用尋常。去來坐臥。不過雲駛月運。舟行岸
移。然月未嘗運。而岸未嘗移。蓋隨其機見耳。又如
月之印水。不知月不印水。而水自印也。此正結前
去舍衛。來祇園。乃至敷座而坐一段公案。即無來
去坐臥。以明平等之義也。△四非一多以顯平等。
須菩提。若善男子．善女人。以三千大千世界。碎為微
塵。於意云何。是微塵眾。寧為多不。甚多。世尊。何以故。
若是微塵眾實有者。佛即不說是微塵眾。所以者何。
佛說微塵眾。即非微塵眾。是名微塵眾。世尊。如來所
說三千大千世界。即非世界。是名世界。何以故。若世
界實有者。即是一合相。如來說一合相。則非一合相。
是名一合相。須菩提。一合相者。即是不可說。但凡夫
之人。貪著其事。
此因上明如來法身。無去無來。恐有謂言。有去來
者是化身。無去來者為法身。在眾生則有去來。在
佛則無去來。若是。則三身相異。生佛相乖。何名平
等之義。故佛以目前三種世間。人所共知者。而例
明之也。然則此中當作三番會釋。於理方暢。所謂
一器世。二情世。三至直覺世。且初順文就器世之
聚散。以明非一非多。無去無來之事。此中說須菩
提。設或世間有等善男善女。能修析色歸空觀者。
而以大千世界七分七分。碎而又碎。以至碎為極
微之塵。於意云何。這樣大的一個世界。被伊分碎
做了極細的微塵。設以數量而計。如是極微之塵
眾。寧還謂得多否。此正審其為多耶。不多耶。蓋當
機意謂。莫大之界。碎而為塵。即二乘天眼。難以盡
悉。奚可以數量計哉。故云甚多。世尊。然此甚多。乃
尊者就問而答也。向下徵釋。正是尊者另行一路。
意謂。我之答多。無非就事而論事。因問多而答多
也。然則極微之塵雖似眾多。非有實體。可以言多
也。何以故。聻。若是極微之塵。如斯之眾。實有其體
者。佛則不說是微塵眾矣。此明無體。正顯塵性空
也。所以下。又用體色明空觀。徵明微塵非色非空
之所以也。正以三諦收歸。故言我說微塵甚多者。
不過順俗而言也。設以真諦而論。則一塵不立。諸
法性空。何況微塵而不空耶。所謂一微空處眾微
空。眾微空處一微空。一微空中無眾微。眾微空中
無一微。由是而論。故曰即非微塵眾也。設依中道
第一義諦而論。則三界唯心。萬法唯識。說甚塵與
非塵。原為一體。同是真如。何礙假名。故云是名微
塵眾也。至此。皆散世界而為微塵。下文乃聚微塵
而為世界也。當機意謂。不特微塵如此。即其世界
亦然。故曰世尊。即前所說。可以碎為微塵的。那箇
大千世界。不過微塵聚合而成。豈有實體者哉。故
曰即非世界。此正明界性空也。然是唯心之界。故
亦不廢假名。故曰是名世界。且復徵釋云。既曰即
非。又道是名者。此何以故。以順俗諦。則說大千世
界。順真諦。則曰即非世界。順中道第一義諦。離即
離非。是即非即。則曰是名世界。向下通前微塵。徹
後世界。一總徵曰。謂塵．界俱空。此何以故。謂微塵
世界。果若是實有體者。則是一合相矣。所謂一合
者。乃無二無異為一。不離不散名合。今則不然。蓋
世界既可以碎而為微塵。則全塵皆離皆散。非不
離不散也。微塵可以合而為世界。則全界皆二皆
異。非無二無異也。由是而觀。則塵界俱無自性。當
體皆空。并其一合之相。亦不可得矣。故曰如來說
一合相。即非一合相也。所以說一合者。乃依俗也。
說非一合者。乃順真也。說是名者。為順中道故也。
蓋方碎界為塵之時。但見塵多而不見界一。今合
塵為界之際。止見界一而不見塵多。須知碎世界
為微塵。是非多而多。以明多無從來。一無所去。合
微塵為世界。是非一而一。以明一無從來。多無所
<pb n="919"/>
去。以故多而非多。不妨順微塵而言多。一而非一。
何礙就世界而說一。此言世界微塵。非一非多。不
妨而多而一也。此則就器世間釋之已竟。向下第
二就情世間。真妄色心。以解釋之。蓋情世間真妄
色心者。則大千世界。例眾生心也。碎而為塵者。正
是從真起妄。迷心為識。所以種種諸識浪。騰躍而
轉生。由一心法。而生相見。因相見而生五蘊．六入．
十二處．十八界。乃至六百六十八萬四千法也。言
甚多者。正比塵沙無明也。言微塵性空者。例煩惱
性空。眾生性空也。約三諦而言。微塵之非一非多。
正例真如非一非異也。以上皆從真起妄。迷心為
識。以例眾生如去。雖去而未去。故言亦無所去。向
下合塵為界。正比眾生返妄歸真也。大千世界者。
乃真如心也。即非世界者。即真如本體。圓滿菩提。
歸無所得也。是名世界。例真如徧在一切處。有隨
緣之用也。而上之微塵非多而多。正是真如心中
本無色心五蘊等之名相。而成色心五蘊等之名
相也。此中非一而一。正是真如即色心五蘊等法
也。故楞嚴經云。如是乃至五蘊．六入．十二處．十八
界。本如來藏。妙真如性者。是也。蓋眾生雖悟此真
如。名為如來。雖來而未來。故云無所從來也。三約
至真覺世。法應化釋。則大千世界。乃法身寂光真
境。碎而為微塵者。以從體起用。自真起化也。言甚
多者。乃隨類化身。無處不有也。言微塵空性者。例
應化非真也。約三諦而言。微塵非空非有。以例應
化皆法身而起。非實非虗也。此明從體起用。自真
起化。自真如實際中來。須知來而無來。則來無所
從。故云無所從來也。而合塵為界。則例攝用歸體。
攝化歸真也。大千世界者。乃一真法界。常寂光土。
法身真境也。即非世界者。乃法身離相也。是名世
界者。例法身徧在一切處。一切眾生及國土。無往
而非法身也。約三諦而論。世界非有非空。以例法
身之即相離相。非一非異也。此則攝應化而歸真
如。去矣。是去而未去。則去無所至。故云亦無所去
也。以上約三種世間釋竟。下則總會三種。明一合
相。蓋此一合相。若在器世。則名寂光真境。若在情
世。名曰真如自性。佛性本體。若在真覺世。則名清
淨法身。所謂非實非虗。非如非異。以故如來說一
合相。則非一合相者。正是此等名目。雖屬無為。乃
對有為而立。若在實際理地。一塵不立。何有如是
之名目哉。是名一合相者。正明心佛眾生。情與無
情。三種世間。皆具此理也。以故如來印云。一合相
者。即是不可說。正謂此理非如非異。非實非虗。所
謂開口成雙橛。揚眉落二三。故法華云。是法不可
示。言辭相寂滅者。此也。而今所以說一合相者。不
過因世間凡夫貪著其事。說一合相耳。此正如來
一生心事。從未向人吐露者。皆是向無說中而說
也。須知四十九年。無非為取相凡夫。貪著其事。所
以非三說三。非一說一。究竟如來本地分中。原無
三一之可得也。△五即諸見以顯平等。
須菩提。若人言。佛說我見．人見．眾生見．壽者見。須菩
提。於意云何。是人解我所說義不。不也。世尊。是人不
解如來所說義。何以故。世尊說我見．人見．眾生見．壽
者見。即非我見．人見．眾生見．壽者見。是名我見．人見．
眾生見．壽者見。
此總除諸執。以顯三空正智也。此因經首離相章
中云。若菩薩設謂有生可度。即著我人四相。又無
住章中言。若心取相。即著四相。若取法相。即著四
相。若取非法相。即著四相。以此觀之。如是四相。乃
通經能掃諸執之法也。故佛至此。問當機曰。若有
人言。如來開口便說四相。須菩提。於意云何。你道
是人還能解我如來所說之義否。正謂解耶。不解
耶。當機至此。深悟平等本體。善會佛心。故答之曰。
<pb n="920"/>
不也。言世人那裏解得此義。他將謂如來處處說
四相。必謂實有四相可得。又何能解此四相為非
有非空乎。故用何以故徵釋云。以世尊說我等四
見者。乃順俗諦也。說非我等四見者。乃順真諦也。
說是名我等四見者。乃順中道第一義諦也。若然。
則佛說我等四見。義含三諦。欲使一切眾生達得
我即非我。無我而我。了明自性。頓證真空妙有。而
彼凡夫外道之人。烏得而解之哉。若依除執顯空
釋者。至如佛說我等四見。此就俗諦凡夫外道心
取相者。除我執也。說即非四見者。此就真諦出世
二乘取法相者。除法執也。說是名四見者。此就中
道權位菩薩取非法相者。除非法執也。是則三執
俱遣。□□□□□□□無實無虗。非空非有。中道
平等之義。□□□□□五章首明生佛者。乃聖凡
無二。次約空有見。不屬斷常。三無來去。則應化齊
遣。以上皆明正報不可得。以明平等也。四以一多
明塵界性空。一合非一合。則依報不可得矣。以其
萬法雖多。不出聖凡依正色心等法。一一發明。直
歸平等本體。今則並遣執之法。一并掃去。故有此
第五章也。蓋如來自開會以來。均用此等四見。除
人執情。發揮平等之理。今既平等體顯。而義復彰
明。以故并此一同掃去也。所謂病好不須醫。則前
佛說如筏喻者。法尚應捨。誠信然矣。△三通結始
終心法。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。須菩提。所言法
相者。如來說即非法相。是名法相。
此通收全經之義而結之也。正因經初。當機曾問
善男子善女人。發阿耨多羅三藐三菩提心。云何
應住。云何降伏其心。世尊一往已為發明。至此結
曰。若有真正發菩提心的善男信女。應如是知。如
是見。如是信解。即此三句。正結一經問答也。至如
前汝問我云何應住。我則教汝住心無住。不住六
塵等境界。汝應如是知也。汝前問我云何降伏。我
則教汝度脫一切眾生。度盡眾生不見有眾生可
度。汝應如是而見也。汝前問我發阿耨菩提心法。
我則教汝無法發心。是真發心。汝應如是而信解
也。果能如是而知。是真知也。如是而見。是真見也。
如是信解。乃真信解也。雖然如是。也要不生法相
始得。何則。若是執定無住離相。無法之說。是又執
藥而成病矣。故如來之所以說法相者。乃順諦理
而言也。故順俗則言法相。順真則曰非法。順中道
則曰是名也。乃我如來譚般若一境三諦。非縱非
橫。不並不別。非有非空之本旨也。故說是名法相
耳。所謂非有非空之真空妙有也。若爾。則華香牒
粉。咸歸的的真詮。水態山容。盡合如如妙諦。以是
推之。塵塵剎剎。法法頭頭。莫不是般若經焉。此明
正宗竟。
△三流通二。一示勸流通二。一示通經益。
須菩提。若有人以無量阿僧祇世界七寶。持用布施。
若有善男子．善女人。發菩提心者。持於此經。乃至四
句偈等。受持讀誦。為人演說。其福勝彼。
此明通經利益勝珍寶耳。文中言發菩提。自持。為
人。永為佛種故。為發大乘者說。為發最上乘者說
也。苟非發最上乘心。不能持說此經耳。謂其福勝
彼者。正謂能持此經。勝彼僧祇寶施。乃顯通經之
益也。△二示通經法。
云何為人演說。不取於相。如如不動。何以故。一切有
為法。如夢幻泡影。如露亦如電。應作如是觀。
此明通經之法式也。正我如來悲心慮後。嘉惠將
來。故於法會告圓之際。特特徵起以言之也。不取
於相者。謂不取我法非法等之四相也。及不取言
說心緣名字之相也。如如不動者。如如者。如於真
<pb n="921"/>
如也。不動者。即真如本體也。此正教弘經之士。悟
如如之理。起如如之智。說如如之法。自利利人。同
證金剛不動之本體也。須知取相則動。動則有為。
不取則不動。不動即無為。所以取相則不如如。而
如如則不取於相。其意正明三種般若。而結歸題
旨也。為人演說者。即文字般若也。不取於相。即觀
照般若也。如如不動。即實相般若也。此正如來示
末世眾生。發菩提心為人演說者。須不取相。安住
真如平等實際之中。自却決定無疑。然後始能豎
拂揚眉。皆第一義也。演說者。即文字而起觀照。因
觀照而悟實相也。若然。是真荷擔如來阿耨多羅
三藐三菩提。是故徵釋云。定要不取於相。此何以
故。以其世間一切有為之法。即五陰．六入．十二處．
十八界。此等之法。乃三有眾生妄執而有。不過如
夢．如幻．如泡．如影．如露．如電而已。原無真實。安可
取而為我人等相者也。故云應作如是觀。問。此相
既皆不實。渾如夢幻泡影等法。則何處是如如不
動。答。非教伊撥去諸法。但於一切有為法上。不生
取著我人等相。則彼陰界處等。即是般若真心。如
如本體矣。古云。但離妄緣。即如如佛者。是矣。故楞
嚴云。五陰．六入．十二處．十八界。本如來藏。妙真如
性。又云。汝但不隨分別。世間業果眾生。三緣斷故。
三因不生。則汝心中。演若達多。狂性自歇。歇即菩
提。性淨明心。本周法界。不從人得。何藉劬勞。肯綮
修證。取於諸相乎。既能心不取相。則法法皆如。既
法法皆如。豈撥萬有。方如如不動乎。正龐居士道
的。但自無心於萬物。何妨萬物常圍繞。果然如是。
方堪隨緣應化。入廛垂手。拖泥帶水。而利益人天
矣。△二正結流通。
佛說是經已。長老須菩提。及諸比丘．比丘尼．優婆塞．
優婆夷．一切世間天人阿修羅。聞佛所說。皆大歡喜。
信受奉行。
此正信受流通也。長老下。乃四眾八部也。言歡喜
奉行者。據文殊所問經云。有三種義。一說者清淨。
不為利養。二所說清淨。如實知法。三得果清淨。故
當歡喜而奉行也。須知此乃阿難結集之辭。意謂。
凡聞法歡喜。必有妙契於心。所以契則信。信則受。
受必奉行也。爾時溥畹作是疏已。合掌禮佛。而說
是言。
 稽首金剛無上士  甚深般若不思議 
 祇園普會諸聖賢  願賜慈悲垂加護 
 我今以蠡測大海  妄以凡心度佛智 
 冀即四見契如如  速證菩提平等道 
 為利未來沉冥者  非為自身希名譽 
 普願發界諸眾生  見聞隨喜皆成佛 

金剛般若波羅蜜經心印疏卷下（終）

<article id="n506">金剛經注</article>

<talk>No. 506-A
 金剛般若波羅蜜經注
序</talk>

自五祖始勸僧俗誦金剛經。謂但誦此經可以見性
成佛。而金剛經遂為世之所重。余嘗三復是經。竊謂
經之大旨。在佛告須菩提應如是住如是降伏其心。
住者住此心。降伏者降伏此心。皆即所謂阿耨多羅
三藐三菩提心。非有二心也。住則實矣。降伏則虗矣。
即住即降伏。是以無實無虗。此金剛經之大旨也。以
儒理譬之。子貢問。有一言而可以終身行之者乎。子
曰。其恕乎。己所不欲勿施於人。所謂應如是住也。子
貢曰。我不欲人之加諸我也。我亦欲無加諸人。子曰。
<pb n="922"/>
賜也。非爾所及也。所謂應如是降伏也。子曰。衣敝縕
袍。與衣狐貉者立。而不恥者。其由也與。不忮不求。何
用不臧。所謂應如是住也。子路終身誦之。子曰。是道
也何足以臧。所謂應如是降伏也。不住固無。所謂降
伏而不降伏。又焉能住經中。即非是名句凡數見。即
非者降伏之謂。是名者住之謂。而世俗解是經者。則
謂安住其真心。降伏其妄心。分而二之。於全經之義
俱失。乃明洪武間。僧宗泐奉詔注經。亦如此說。然則
經義之晦久矣。是經推論即住即降伏之旨。至於無
法可得。無法可說。真無上甚深之妙義也。而佛弟子
懼其流傳中土。使人輕蔑佛法。遂於其中。妄有增益。
輒謂受持讀誦此經。有無量無邊福德。雖亦護法之
苦心。然使經文隔絕意義不明。則亦不得為無罪。如
云一切賢聖皆以無為法而有差別。此為下文須陀
洹諸文發端。自須陀洹以至如來。即所謂一切賢聖
也。而中間忽入七寶布施之文。則文義隔絕矣。此後
人附益之證一也。又如佛說非身是名大身。此是譬
喻之詞。下文佛說般若波羅蜜即非般若波羅蜜。乃
正意也。而中間又入七寶布施之文。則文義隔絕矣。
此後人附益之證。二也。至如佛說經已。申以贊歎之
言。如楞嚴經末云。若有眾生。能誦此經。能持此呪。直
成菩提。無復魔業。固亦體例所有。乃此經則處處及
之。經文未半。佛旨未宣。須菩提輒問眾生信不。世尊
輒侈陳是經福德。抑何急遽乃爾。此後人附益之證。
三也。經文既訖。自表經名。如巨力長者經末云。阿難
白佛言。此經當以何名。我等云何受持。佛告阿難。此
經名曰巨力長者所問大乘經。是亦體例所有。乃此
經則於所謂第十三分中。而即出之。未說經文。先說
經名。須菩提之問。世尊之答。皆失敘矣。此後人附益
之證。四也。又屢屢言及四句偈。不知何指。或以為若
以色見我四句。或以為一切有為法四句。然其文皆
在後。是佛說四句偈時。未有此四句偈也。須菩提能
不問此四句云何乎。嘗讀楞伽經。知所謂四句偈者。
離一異俱不俱有無非有非無常無常。與金剛經之
旨頗合。而實非金剛經所有之文。疑佛平時常以此
四句。與金剛經並授諸弟子。後人遂牽連而及之。此
後人附益之證。五也。有是五證。知金剛經實有後人
附益之語。以莠亂苗。厥旨愈晦。又是經本不分章。今
釐為三十二分。云是梁昭明太子所定。未知然。不以
意分。并妄設名目。實非善本。未足信從。余以章句陋
儒。桑榆暮景。窮而學佛。於西來大義。固無所聞。而於
此經。竊有獨得之見。不揣固陋。為之注釋。分為上下
二篇。上篇七節。下篇十一節。共十有八節。其附益之
語。相沿既久。且亦自西土傳來。未敢芟薙。輒下一格
書之。學者欲誦習全文。全文具在。若欲推尋旨趣。則
刊落繁蕪。真經自見。雖似前後複沓。實則脈絡分明。
五祖所謂但誦此經。可以見性成佛者。亦可得其大
概矣。
光緒九年十月曲園居士俞樾書於吳江舟中
<other>No. 506</other>
<sarticle>金剛般若波羅蜜經上篇</sarticle>

曲園居士　俞樾　注
如是我聞。一時佛在舍衛國祇樹給孤獨園。與大比
邱眾千二百五十人俱。爾時世尊。食時著衣持鉢。入
舍衛大城乞食。於其城中。次第乞已。還至本處。飯食
訖。收衣鉢。洗足已。敷座而坐。時長老須菩提。在大眾
中。即從座起。偏袒右肩。右膝著地。合掌恭敬。而白佛
言。希有世尊。如來善護念諸菩薩。善付屬諸菩薩。世
尊。善男子善女人發阿耨多羅三藐三菩提心。應云
何住。（如何能定）云何降伏其心。（如何能空）佛言善哉善哉。須菩
提。如汝所說。如來善護念諸菩薩。善付屬諸菩薩。汝
今諦聽。當為汝說。善男子善女人發阿耨多羅三藐
<pb n="923"/>
三菩提心。應如是住。如是降伏其心。唯然世尊。願樂
欲聞（右第一節）。
須菩提問。應云何住。云何降伏其心。此心即上
文所謂阿耨多羅三藐三菩提心也。住者。住此
心。降伏者。降伏此心。非有二心也。能住則能有
矣。能降伏則能無矣。此一經之大旨也。俗解謂
安住真心。降伏妄心。分而二之。全失其旨。
佛告須菩提。諸菩薩摩訶薩。應如是降伏其心。（不言住省
文也）所有一切眾生之類。若卵生。若胎生。若濕生。若化
生。若有色。若無色。若有想。若無想。若非有想非無想。
我皆令入無餘涅槃。而滅度之。如是滅度無量無數
無邊眾生。（此即所謂應如是住）實無眾生得滅度者。（此即所謂應如是降
伏）何以故。須菩提。若菩薩有我相人相眾生相壽者
相。則非菩薩（右第二節）。
舊解謂此節佛先告須菩提。以應如是降伏非
也。下篇云。爾時須菩提白佛言。世尊。善男子善
女人發阿耨多羅三藐三菩提心。云何應住。云
何降伏其心。佛告須菩提。善男子善女人發阿
耨多羅三藐三菩提心者。當生如是心。我應滅
度一切眾生。滅度一切眾生已。而無有一眾生
實滅度者云云。正複舉此文。而住與降伏。並不
分別言之。然則此文亦必不分別言之矣。經言
應如是降伏其心。不言應如是住。蓋文不具耳。
此所據者。鳩摩羅什本。其餘各本。文字不同上
文問語。魏留支本。陳真諦大唐元奘本。唐義淨
本。並有云何修行四字。故說者以住修降伏為
三義。而願樂欲聞之下。佛不再複舉上文。可知
佛言發明大義。初不一一分別。羅什本乃有應
如是降伏其心一語。轉使佛言有所偏著矣。今
姑以為省文。實則此七字。乃衍文耳。以下篇證
之。可知其無。以各本證之。亦可知其無也。所以
然者。即住即降伏。本無二侯。又何從分別言之
乎。其即住即降伏之法。不外無我而已。故曰。通
達無我法者真是菩薩也。有我則有人。有我有
人則有好醜。故以我人眾壽該之。眾生相壽者
相。猶言醜相好相耳。滅度眾生非義所重。借以
為言。如孔子言。志曰。老者安之。朋友信之。少者
懷之。亦是借以為言也。蓋心本空虗。因事而見。
故此言滅度。下言布施。其義一也。若卵生若胎
生以下。止是廣陳。眾生見其無量無數無邊。初
無深義。而解者乃謂胎卵濕化。皆以喻心也。支
辭曲說。求深而反淺矣。
復次須菩提。菩薩於法應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相。
何以故。若菩薩不住相布施。其福德不可思量。須
菩提。於意云何。東方虗空可思量不。不也世尊。須
菩提。南西北方四維上下虗空。可思量不。不也世
尊。須菩提。菩薩無住相布施。福德亦復如是。不可
思量。
須菩提。菩薩但應如所教住（右第三節）。
須菩提問。應云何住。而佛告以應無所住者。若
心有住。則為非住。故以不住為住。即住即降伏
也。上文以滅度言。既明菩薩之無我人眾壽諸
相矣。此又以布施言。而緒之曰不住於相。不住
於相。是以無相也。皆佛告須菩提。以即住即降
伏之旨也。故曰。菩薩但應如所教住。苟不如所
教住。則為凡夫之貪著矣。舊解。以上節為佛告
須菩提。以應如是降伏。此節為佛告須菩提。以
應如是住佛果。分別言之。則應順其問之。次序
何以先降伏而後住乎。
須菩提。於意云何。可以身相見如來不。不也世尊。不
可以身相得見如來。何以故。如來所說身相。即非身
<pb n="924"/>
相。（色即空也）佛告須菩提。凡所有相。皆是虗妄。若見諸相
非相。即見如來。
須菩提白佛言。世尊。頗有眾生。得聞如是言說章
句。生實信不。佛告須菩提。莫作是說。如來滅後後
五百歲。有持戒修福者。於此章句。能生信心。以此
為實。當知是人。不於一佛二佛三四五佛。而種善
根。已於無量千萬佛所。種諸善根。聞是章句。乃至
一念生淨信者。須菩提。如來悉知悉見是諸眾生。
得如是無量福德。
何以故。是諸眾生（四字衍）無復我相人相眾生相壽者
相。無法相。亦無非法相。（即上所云諸相非相也）何以故。是諸眾
生。（四字衍）若心取相。則為著我人眾生壽者。（凡所有相皆從心生）
若取法相。即著我人眾生壽者。（執有固有也）何以故（三字衍）
若取非法相。即著我人眾生壽者（執無亦有也）是故不應
取法。不應取非法。以是義故。如來常說。汝等比邱。知
我說法。如筏喻者。法尚應捨。何況非法（右第四節）。
此因不住於相。而極言之。至於法相非法相。皆
不可有。乃至法亦不可有。故以法尚應捨終焉。
法者應如是住也。捨者應如是降伏也。
須菩提。於意云何。如來得阿耨多羅三藐三菩提耶。
如來有所說法耶。須菩提。言如我解。佛所說義。無有
定法名阿耨多羅三藐三菩提。亦無有定如來可說。
（住則定矣。即住即降伏。故無定）何以故。如來所說法。皆不可取。（以無有定
法故）不可說。（以無所得故）非法（無實）非非法。（無虗）所以者何。一切
賢聖。皆以無為法。而有差別（一切賢聖包下文須陀洹以上而言。自初果須
陀洹。以至於成佛。同一以無為法而有區別。下文具陳之）。
須菩提。於意云何。若人滿三千大千世界七寶。以
用布施。是人所得福德。寧為多不。須菩提言。甚多
世尊。何以故。是福德即非福德性。是故如來說福
德多。若復有人。於此經中。受持乃至四句偈等。為
他人說。其德勝彼。何以故。須菩提。一切諸佛及諸
佛阿耨多羅三藐三菩提法。皆從此經出。
須菩提。所謂佛法者。即非佛法。（須陀洹以至於佛。皆是佛法。皆非佛法。佛
言此以啟發須菩提。而起下文也）須菩提。於意云何。須陀洹能作是
念。我得須陀洹果不。須菩提言。不也世尊。何以故。須
陀洹名為入流。（須陀洹應如是住）而無所入。不入色聲香味
觸法。（須陀洹應如是降伏）是名須陀洹。（所謂須陀洹法。即非須陀洹法。下文斯陀含也。
阿那含也。均依此說之不具說也）須菩提。於意云何。斯陀含能作是
念。我得斯陀含果不。須菩提言。不也世尊。何以故。斯
陀含名一往來。而實無往來。是名斯陀含。須菩提。於
意云何。那阿含能作是念。我得阿那含果不。須菩提
言。不也世尊。何以故。阿那含名為不來。而實無不來。
是名阿那含。須菩提。於意云何。阿羅漢能作是念。我
得阿羅漢道不。須菩提言。不也世尊。何以故。實無有
法名阿羅漢。（與上文互相備。實無有法。名阿羅漢。則亦實我有法名須陀洹斯陀含阿那含
也）世尊。若阿羅漢作是念。我得阿羅漢道。即為著我
人眾生壽者。（阿那含以下亦然）世尊。佛說我得無諍三昧。人
中最為第一。是第一離欲阿羅漢。我不作是念。我是
離欲阿羅漢。世尊。我若作是念我得阿羅漢道。世尊
則不說須菩提是樂阿蘭那行者。以須菩提實無所
行。而名須菩提是樂阿蘭那行。（此須菩提自明以無為法之義也）佛
告須菩提。於意云何。如來昔在然燈佛所。於法有所
得不。不也世尊。如來在然燈佛所。於法實無所得。（此又
佛自以意啟發須菩提明以無為法之義。蓋自須陀洹至於佛。雖有差別。而同一以無為法也）須菩
提。於意云何。菩薩莊嚴佛土不。不也世尊。何以故。莊
嚴佛土者。即非莊嚴。是名莊嚴。（苟知不莊嚴之為莊嚴。乃真莊嚴矣。言此
以起下文清淨之意）是故須菩提。諸菩薩摩訶薩。應如是生清
淨心。（清淨者無之盡也）不應住色生心。不應住聲香味觸法
生心。應無所住而生其心（無則有矣）（右第五節）。
此承上文法尚應捨。而進言之。見非獨應捨。且
亦無法。自須陀洹。以至成佛。皆是佛法。皆非佛
法。葢同一以無為法也。無之至則清淨矣。清淨
之至則湛然無物。而天下之理。皆從此出。是謂
<pb n="925"/>
無所住而生其心。苟有所住。即不能生其心矣。
故即住而即降伏之要。在於無所住而生其心。
然後可以成佛。然後可以滅度一切眾生。佛告
須菩提之大旨。略盡於此矣。
須菩提。譬如有人身如須彌山王。於意云何。是身為
大不。須菩提言。甚大世尊。何以故。佛說非身。是名大
身（泥乎身而言。則雖＆CB17845;瞞巨無霸。不足為大也。身如須彌山王。則非身矣。故名大身也。此設喻以起下之無
深義）。
須菩提。如恒河中所有沙數。如是沙等恒河。於意
云何。是諸恒河沙。寧為多不。須菩提言。甚多世尊。
但諸恒河。尚多無數。何況其沙。須菩提。我今實言
告汝。若有善男子善女人。以七寶滿爾所恒河沙
數三千大千世界。以用布施。得福多不。須菩提言。
甚多世尊。佛告須菩提。若善男子善女人。於此經
中乃至受持四句偈等。為他人說。而此福德勝前
福德。復次須菩提。隨說是經乃至四句偈等。當知
此處。一切世間天人阿修羅。皆應供養。如佛塔廟。
何況有人盡能受持讀誦。須菩提。當知是人。成就
最上第一希有之法。若是經典所在之處。則為有
佛。若尊重弟子。爾時須菩提白佛言。世尊。當何名
此經。我等云何奉持。佛告須菩提。是經名為金剛
般若波羅蜜。以是名字。汝當奉持。
所以者何。佛說般若波羅蜜。即非般若波羅蜜。（非法是法。
亦猶非身是身也。自此以下。皆申明佛法之非佛法）須菩提。於意云何。如來有
所說法不。須菩提白佛言。世尊。如來無所說。（以離乎法為法。
則不得泥乎法以為說也）須菩提。於意云何。三千大千世界所有
微塵。是為多不。須菩提言。甚多世尊。須菩提。諸微塵
如來說非微塵。是名微塵。如來說世界非世界。是名
世界。（微塵至小也。世界至大也。然執小以為小。不足為小也。執大以為大。不足為小也。執大以為大。不足為大也。然則微塵非小。世
界乃小耳。是故非微塵名微塵。世界非大。微塵乃大耳。是故非世界名世界）須菩提。於意
云何。可以三十二相。見如來不。不也世尊。不可以三
十二相得見如來。何以故。如來說三十二相。即是非
相。（色即是空）是名三十二相（空即是色）。
須菩提。若有善男子善女人以恒河沙等身命布
施。若復有人。於此經中。乃至受持四句偈等。為他
人說。其福甚多。爾時須菩提。聞說是經。深解義趣。
涕淚悲泣。而白佛言。希有世尊。佛說如是甚深經
典。我從昔來所得慧眼。未曾得聞如是之經。世尊。
若復有人。得聞是經。
信心清淨。則生實相（信心清淨空也。則生實相者。空即是色也）。
當知是人成就第一希有功德。
世尊。是實相者即是非相。是故如來說名實相（虗靈不昧
之本體。非幻相也）。
世尊。我今得聞如是經典。信解受持。不足為難。若
當來世。後五百歲。其有眾生。得聞是經。信解受持。
是人則為第一希有。
何以故。此人（二字衍）無我相人相眾生相壽者相。所以
者何。我相即是非相。人相眾生相壽者相即是非相。
何以故。離一切諸相。則名諸佛。（世界也微塵也。以至佛之三十二相。皆未
離乎相者也。皆非實相也。自大身一喻之後。皆發明此意。而以離一切相為歸宿）佛告須菩
提。如是如是。
若復有人得聞是經。不驚不怖不畏。當知是人甚
為希有。
何以故。如來說第一波羅蜜。即非第一波羅蜜。（非法）是
名第一波羅蜜。（非非法）須菩提。忍辱波羅蜜。如來說非
忍辱波羅蜜。（因第一波羅蜜無可說故。以忍辱波羅蜜言之。以淺見深）何以故。須
菩提。如我昔為歌利王割截身體。我於爾時。無我相。
無人相。無眾生相。無壽者相。何以故。我於往昔節節
支解時。若有我相人相眾生相壽者相。應生嗔恨。須
菩提。又念過去。於五百世。作忍辱仙人。於爾所世。無
我相。無人相。無眾生相。無壽者相。（就忍辱波羅蜜。證以此二事。明離相
之功）是故須菩提。菩薩應離一切相。發阿耨多羅三藐
三菩提心。不應住色生心。不應住聲香味觸法生心。
<pb n="926"/>
應生無所住心（上言應無所住而生其心。由住而生也。此言應生無所住心。住即是生矣）
（右第六節）。
前因不住於相。而極言之。至於以無為法。所謂
佛法皆非佛法。此又因佛法非法。而極言之。至
於離一切相。仍歸之於不住於相。迴環相生。總
見法相皆空。乃降伏之極功也。
若心有住。則為非住。（佛以不住為住故。即住即降伏也。自此以下。皆約舉前文。以總
詰上篇）是故佛說菩薩心。不應住色生心。（不言聲香味觸法者。省文
也。俗解以為舉重而言非也）須菩提。菩薩為利益一切眾生。應如
是布施。如來說一切諸相。即是非相。（色非色）又說一切
眾生。即非眾生。（形非形）須菩提。如來是真語者。實語者。
如語者。不誑語者。不異語者。（如語即真語。實語亦即不誑語不異語。如其真
如其實故。不誑不異也。佛以此告須菩提。明其言之可信。而真語實語。不誑不異。無非如語而已矣。如其義而
語。有語亦無語也須菩提。如來所得法。此法無實無虗。（無實者非
法也。無虗者非非法也上言如來於法無所得。明無實也。此言如來所得法。明無虗也無實者降伏之功。無虗
者住之效。惟如來於法無所得。故為如來所得法。葢不住固不足以言降伏。而不降伏亦不足以住也。故曰。佛
說般若波羅蜜。即非般若波羅蜜。即住即降伏。是為非法非非法。即為無實無虗。金剛經大旨盡此矣）須
菩提。若菩薩心住於法。而行布施。如人入闇。則無所
見。若菩薩心不住法。而行布施。如人有目。日光明照。
見種種色（反覆申明之。上篇止此）（右第七節）。
須菩提。當來之世。若有善男子善女人。能於此經
受持讀誦。則為如來以佛智慧。悉知是人。悉見是
人。皆得成就無量無邊功德。須菩提。若有善男子
善女人。初日分。以恒河沙等身布施。中日分。復以
恒河沙等身布施。後日分。亦以恒河沙等身布施。
如是無量百千萬億劫。以身布施。若復有人。聞此
經典。信心不逆。其福勝彼。何況書寫受持讀誦。為
人解說。須菩提。以要言之。是經有不可思議不可
稱量無邊功德。如來為發大乘者說。為發最上乘
者說。若有人能受持讀誦。廣為人說。如來悉知是
人。悉見是人。皆得成就不可量不可稱無有邊不
可思議功德。如是人等。則為荷擔如來阿耨多羅
三藐三菩提。何以故。須菩提。若樂小法者。著我見
人見眾生見壽者見。則於此經。不能聽受讀誦。為
人解說。須菩提。在在處處。若有此經。一切世間天
人阿修羅。所應供養。當知此處則為是塔。皆應恭
敬作禮圍繞。以諸華香。而散其處。復次須菩提。善
男子善女人受持讀誦此經。若為人輕賤。是人先
世罪業。應墮惡道。以今世人輕賤故。先世罪業。則
為消滅。當得阿耨多羅三藐三菩提。須菩提。我念
過去無量阿僧祇劫。於然燈佛前。得值八百四千
萬億那由他諸佛。悉皆供養承事。無空過者。若復
有人。於後末世。能受持讀誦此經。所得功德。於我
所供養諸佛功德。百分不及一。千萬億分。乃至算
數譬喻所不能及。須菩提。若善男子善女人。於後
末世。有受持讀誦此經。所得功德。我若具說者。或
有人聞。心則狂亂。狐疑不信。須菩提。當知是經義
不可思議。果報亦不可思議。

<sarticle>金剛般若波羅蜜經下篇</sarticle>
曲園居士　俞樾　注
爾時須菩提白佛言。世尊。善男子善女人發阿耨多
羅三藐三菩提心。云何應住。云何降伏其心。佛告須
菩提。善男子善女人發阿耨多羅三藐三菩提心者。
當生如是心。我應滅度一切眾生。滅度一切眾生已。
而無有一眾生實滅度者。何以故。須菩提。若菩薩有
我相人相眾生相壽者相。則非菩薩。（復舉上文。以起下篇）所以
者何。須菩提。實無有法發阿耨多羅三藐三菩提心
者。（無能生有。有不能生無也）須菩提。於意云何。如來於然燈佛所。
有法得阿耨多羅三藐三菩提不。不也世尊。如我解
佛所說義。佛於然燈佛所。無有法得阿耨多羅三藐
三菩提。佛言如是如是。須菩提。實無有法如來得阿
耨多羅三藐三菩提。（塵盡則鏡明。明固鏡之本體。非有以助其明。冰釋則水流。流固
<pb n="927"/>
水之本性。非有以益其流）須菩提。若有法如來得阿耨多羅三藐
三菩提者。然燈佛則不與我授記。汝於來世。當得作
佛。號釋迦牟尼。以實無有法得阿耨多羅三藐三菩
提。是故然燈佛與我授記。作是言。汝於來世。當得作
佛。號釋迦牟尼。（須菩提。以實無所行。而世尊名之為樂阿蘭那行。如來以實無所得。而然
燈佛授記於來世作佛號釋迦牟尼。如來與須菩提。雖有差等。其以無為法則一也）何以故。如
來者。即諸法如義。（諸法如義言。一切法歸於各如其義也。如來猶明鏡。當前人之來者
見為人。物之來者見為物。如其來者而已。所謂如來也。有少許塵埃。即不能如來矣。故一切妄念不可有也。塵
埃固不可有。珠塵玉屑。又豈可有哉。有之亦不能如來矣。故一切法。亦不可有也若有人言。
如來得阿耨多羅三藐三菩提。須菩提。實無有法佛
得阿耨多羅三藐三菩提。須菩提。如來所得阿耨多
羅三藐三菩提。於是中無實無虗。是故如來說一切
法皆是佛法。須菩提。所言一切法者。即非一切法。是
故名一切法。須菩提。譬如人身長大。須菩提言。世尊。
如來說人身長大。即為非大身。是名大身（上篇大身一喻。以起
下文。此篇大身一喻。以結上文德。以大身之非大身。明佛法之非佛法也）（右第一節）。
此節所說。即非法非非法之義說。具前矣。
須菩提。菩薩亦如是。若作是言。我當滅度無量眾生。
則不名菩薩。何以故。須菩提。實無有法名為菩薩。是
故佛說一切法無我無人無眾生無壽者。須菩提。若
菩薩作是言。我當莊嚴佛土。是不名菩薩。何以故。如
來說莊嚴佛土者。即非莊嚴。是名莊嚴。（言我當滅度眾生。我當莊
嚴佛土。則有我矣。故下云通達無我者。真是菩薩也）須菩提。若菩薩通達無我
法者。如來說名真是菩薩（右第二節）。
承上文而言。一切法即非一切法。所以然者。一
切法皆生於我也。有我則有人。有我有人。則有
眾生壽者。有如是一切。即有如是一切法。故必
先之以無我。誠能通達無我之法。則不言一切
法可也。即言一切法亦可也。經之大旨。在於即
住即降伏。而降伏其心。自無我始。故於此特發
明之。下文又云。知一切無我。乃此經之要義也。
須菩提。於意云何。如來有肉眼不。如是世尊。如來有
肉眼。須菩提。於意云何。如來有天眼不。如是世尊。如
來有天眼。須菩提。於意云何。如來有慧眼不。如是世
尊。如來有慧眼。須菩提。於意云何。如來有法眼不。如
是世尊。如來有法眼。須菩提。於意云何。如來有佛眼
不。如是世尊。如來有佛眼（此與下節。皆承上文無我而言。即有以明無也。肉眼
亦有。天眼亦有。慧眼亦有。法眼亦有。佛眼亦有。然則如來無眼矣。何以故。止有肉眼。則可名之曰肉眼。止有佛
眼。則可名之曰佛眼。自肉眼至佛眼。無所不有。則無可名矣。凡經言一切諸相。即是非相。無非此義）（右第
三節）。
須菩提。於意云何。如恒河中所有沙。佛說是沙不。如
是世尊。如來說是沙。須菩提。於意云何。如一恒河所
有沙。有如是沙等恒河。是諸恒河所有沙數。佛世界
如是。寧為多不。甚多世尊。佛告須菩提。爾所國土中。
所有眾生。若干種心。如來悉知。何以故。如來說諸心。
皆為非心。是名為心。（無論一切妄念。即如上文所云。我當滅度眾生。我當莊嚴佛土。
皆非心也。心固湛然無物也）所以者何。須菩提。過去心不可得。見
在心不可得。未來心不可得（此亦即有以明無也。過去見在未來三種心。人
人有之。然求之此心。究在何處。則亦無也）（右第四節）。
如來之五種眼也。眾生之三種心也。皆任舉以
明無我之旨。非義所重。
須菩提。於意云何。若有人滿三千大千世界七寶。以
用布施。是人以是因緣。得福多不。如是世尊。此人以
是因緣。得福甚多。須菩提。若福德有實。（有實當作實有。下文若浮
塵眾實有者。若世界實有者。並作實有。不作有實。此亦當同也）如來不說得福德多。
（有則無矣）以福德無故。如來說得福德多（無則有矣）（右第五節）。
承上文通達無我法而言。法尚應捨。何論福德。
蓋既以無法為法。則亦以無福德為福德也。而
愚僧妄為增益。專以福德。誘勸眾生。失佛旨矣。
須菩提。於意云何。佛可以具足色身見不。不也世尊。
如來不應以具足色身見。何以故。如來說具足色身。
即非具足色身。是名具足色身。（如來所說色身。非此色身。是乃真具足色
身也。下文準此）須菩提。於意云何。如來可以具足諸相見不。
<pb n="928"/>
不也世尊。如來不應以具足諸相見。何以故。如來說
諸相具足即非具足。是名諸相具足（非身之身。乃真身也。非相之相。
乃真相也。蓋外之身相。皆幻形耳。雖佛亦不能常有也。知此中自有不壞者。存則能離一切相。而成佛矣。竊嘗
論之。無此身無此相。則非人也。而此身此相。則皆幻也。孰為真者。其吾之本性乎。吾能保此性。雖千百劫。而不
壞可也。此佛之所以為佛也。仙者變而言修鍊。則欲常存此身。常存此相矣。而可得乎。此仙之所以不如佛也）
（右第六節）。
佛既以無我示人。又復說此者。蓋無我之中。又
自有我。此成佛之後。所以無實無虗。而在初發
阿耨多羅三藐三菩提心者。宜乎即住即降伏
之。以降伏為住。然後無我而有我也。此金剛經
之大旨也。
須菩提。汝勿謂如來作是念。我當有所說法。莫作是
念。何以故。若人言如來有所說法。則為謗佛。不能解
我所說故。須菩提說法者。無法可說。（上篇云。無有定法如來可說。此
云。無法可說。其義更進。蓋無定法。猶有法也。無法則并法亦無矣）是名說法（一言蔽之曰。無
是真說法也）。
爾時慧命須菩提白佛言。世尊。頗有眾生。於未來
世。聞說是法。生信心不。佛言須菩提。彼非眾生。非
不眾生。何以故。須菩提。眾生眾生者。如來說非眾
生。是名眾生（古本所無。亦後人增益。蓋以佛言無法可說。恐人因此不信佛法。故增益
此文。其意謂眾生則不信。非眾生則自能信。所以堅人之信。與侈陳福德。其意正同。皆佛弟子護法之苦
心也）。
須菩提白佛言。世尊。佛得阿耨多羅三藐三菩提。為
無所得耶。佛言如是如是。須菩提。我於阿耨多羅三
藐三菩提。乃至無有少法可得。（無所失。又何所得）是名阿耨
多羅三藐三菩提。復次須菩提。是法平等。無有高下。
（前言有差等者。成就之次第也此言無高下者。真體之本然也）是名阿耨多羅三藐
三菩提。以無我無人無眾生無壽者。修一切善法。則
得阿耨多羅三藐三菩提。須菩提。所言善法者。如來
說即非善法。是名善法（於阿耨多羅三藐三菩提。無有少法可得。此佛之所以為
佛也。修一切善法。則得阿耨多羅三藐三菩提。此眾生之所以為眾生也。佛既自言無有少法可得矣。然何以
處眾生。故又說此也。夫一切法。猶醫家之用藥也。佛無病焉。又何藥也。其餘眾生。各就其病而藥之。於是有一
切善法。然此一切善法。豈可以為常乎。譬如有寒疾者。以熱藥為善法。若施之於熱疾。即非善法矣。故曰。所言
善法者。即非善法。是名善法。法雖不可無法。仍不可執。故為上智說。則無法可說。為下愚說。則無定法可說也）。
須菩提。若三千大千世界中。所有諸須彌山王。如
是等七寶聚。有人持用布施。若人以此般若波羅
蜜經。乃至四句偈等。受持讀誦。為他人說。於前福
德。百分不及一。千萬億分。乃至算數譬喻所不能
及。
須菩提。於意云何。汝等勿謂如來作是念。我當度眾
生。須菩提。莫作是念。何以故。實無有眾生如來度者。
若有眾生如來度者。如來則有我人眾生壽者。須菩
提。如來說有我者。即非有我。而凡夫之人。以為有我。
須菩提。凡夫者。如來說即非凡夫。（原其初。聖亦凡也。凡亦聖也。聖凡且
無一定。而又何我之有）須菩提。於意云何。可以三十二相觀如
來不。須菩提言。如是如是。以三十二相觀如來。佛言
須菩提。若以三十二相觀如來者。轉輪聖王。則是如
來。須菩提白佛言。世尊。如我解佛所說義。不應以三
十二相觀如來。（此與上篇語同。但上篇文略。故無中間往復語耳。世人見上篇須菩提已
知不可以三十二相見如來。疑其何以先悟而後迷。因為之說曰。前言不可以相見者。色即是空也。此言可以
相觀者。空即是色也。若然。則正合無實無虗之義。宜蒙印可。而反見駁詰何耶爾時世尊而
說偈言。若以色見我。以音聲求我。是人行邪道。不能
見如來（右第七節）。
此又以無法可說。無法可得。無眾生可度。舉上
文所有之義。而申明之。而仍以無相為歸宿。其
義皆具上篇。而視上篇。加詳焉。學佛者所宜盡
心也。
附錄魏留支譯本云。須菩提。於意云何。可以相
成就得見如來不。須菩提言。如我解如來所說
義。不以相成就得見如來。佛言如是如是。須菩
提。不以相成就得見如來。佛言須菩提。若以相
成就觀如來者。轉輪聖王。應是如來。是故非以
相成就得見如來。爾時世尊而說偈言。
<pb n="929"/>
又唐義淨譯本云。妙生。於意云何。應以具相觀
如來不。不爾世尊。不應以具相觀於如來。妙生。
若以具相觀如來者。轉輪聖王。應是如來。是故
不應以具相觀於如來。應以諸相非相觀於如
來。爾時世尊而說頌曰。
按此文自留支以下。各譯本皆與秦本不同。蓋
秦本之誤也。余據秦本作注。故云然。以各本證
之。則余所見。固與闇合矣。因附錄魏唐兩譯本
以曉學者。餘不備錄。
須菩提。汝若作是念。如來不（此字衍）以具足相故。得阿
耨多羅三藐三菩提。須菩提。莫作是念。（謂如來以具足相故。得阿
耨多羅三藐三菩提。是猶以三十二相觀如來也。故戒之曰。莫作是念。文義本甚明。因如來下衍一不字。遂滋
異說。今不取也。此下亦應有何以故三字。與下文相準。文不具耳）如來不以具足相
故。得阿耨多羅三藐三菩提。（此就佛言也）須菩提。汝若作
是念。發阿耨多羅三藐三菩提心者。說諸法斷滅。莫
作是念。（於阿耨多羅三藐三菩提。無有少法可得者。佛之所以為佛也。修一切善法。則得阿耨多
羅三藐三菩提者。眾生之所以為眾生也。若眾生初發阿耨多羅三藐三菩提心。而即說諸法斷滅。則竟無可
得矣。故又戒之曰。莫作是念）何以故。發阿耨多羅三藐三菩提心
者。於法不說斷滅相（此就眾生言也）（右第八節）。
承上文而以佛與眾生分別言之。不執法相。亦
不廢法相。誘掖眾生之義。至矣。
須菩提。若菩薩以滿恒河沙等世界七寶。持用布施。
若復有人。知一切法無我。得成於忍。（忍即降伏之謂）此菩薩
勝前菩薩所得功德。何以故。須菩提。以諸菩薩不受
福德故。須菩提白佛言。世尊。云何菩薩不受福德。須
菩提。菩薩所作福德。不應貪著。是故說不受福德
（右第九節）。
因上文云莫說諸法斷滅。恐人執有以為法。故
歸之於無我。而極言無我之功德。然功德非福
德也。恐人以福德為功德。而有所貪著。即非無
我之義矣。故又以不受福德申明之。以是知諸
言福德者。失佛旨也。
須菩提。若有人言。如來若來若去。若坐若臥。是人不
解我所說義。何以故。如來者。無所從來。（無實）亦無所去。
（無虗）故名如來。須菩提。若善男子善女人。以三千大千
世界。碎為微塵。於意云何。是微塵眾。寧為多不。須菩
提言。甚多世尊。何以故。若是微塵眾實有者。佛則不
說是微塵眾。（實則虗矣。有則無矣）所以者何。佛說微塵眾。即非
微塵眾。（合之即為世界）是名微塵眾。（散之即為微塵）世尊。如來所說。
三千大千世界。即非世界。（散之即為微塵）是名世界。（合之即為世界）
何以故。若世界實有者。則是一合相。（世界者微塵之積也。若以為實
有。則非萬殊之虗體而有一合之實相矣）如來說一合相。即非一合相。（離之
則為萬）是名一合相。（合之則為一）須菩提。一合相者。則是不
可說。（離之則為萬。合之則為一。是此一合相者。示無實無虗也。而可說乎）但凡夫之人。
貪著其事（以不住為住。即無此一合相矣）（右第十節）。
此承上文不應貪著而言。能不貪著。則自得無
實無虗之妙矣。如來也。世界也。微塵眾也。皆非
實有者也。何所著。又何所貪乎。
須菩提。若人言。佛說我見人見眾生見壽者見。須菩
提。於意云何。是人解我所說義不。不也世尊。是人不
解如來所說義。何以故。世尊說我見人見眾生見壽
者見。即非我見人見眾生見壽者見。是名我見人見
眾生見壽者見。（變相言見者。自人觀之則為相。以我自觀則為見也。在菩薩則無我相人
相眾生相壽者相。已足為菩薩矣。若佛則非特無此相。乃至無此見。非特無此見。乃至無無此見。何以故。有我
人眾壽之見。固是有我見人見眾生見壽者見。即自以為無我人眾壽之見。亦是有我見人見眾生見壽者見。
葢是者固是。非者亦是也。并此非者而無之。乃真無之盡矣。斯降伏之極功也。故下文曰。應如是知如是見如
是信解。蓋降伏之至。而得所住也須菩提。發阿耨多羅三藐三菩提
心者。於一切法。應如是知如是見如是信解不生法
相。須菩提。所言法相者。如來說即非法相。是名法相
（他人所謂法相者。法相也。如來所謂法相者。非法相也。如來非特法相不生。乃至非法之法。非相之相。而亦不
生。斯真。不生法相矣）。
須菩提。若有人以滿無量阿僧祇世界七寶。持用
布施。若有善男子善女人。發菩提心者。持於此經。
<pb n="930"/>
乃至四句偈等。受持讀誦。為人演說。其福勝彼。云
何為人演說。
不取於相。（上言不生法相。而此獨言不取於相者。蓋有我則有人。有我有人則有眾生壽者。有
如是一切。則有如是一切法故。此經以無我人眾壽。始而以不取於相。終不取於相。而法不待言矣）如
如不動。（如是知如是見如是信解。皆如也。然有所如則有相矣。如如非如也。而亦非不如也。此即
無實無虗之妙旨也。故下如字。即住之謂也。上如字。即降伏之謂也。即住而即降伏之。乃真能住矣。此所以不
動也）何以故。一切有為法。如夢幻泡影。如露亦如電。應
作如是觀。（經之大旨。在即住即降伏。上云。不取於相如如不動。總結全經。語簡而盡矣。一切有
為法四語。又作偈語以結之。經文之體例然也。世以此四語。為金剛經之精義。夫稍解佛法者。孰不知一空字。
乃以此四語。為無上甚深乎。耳食之論。非真見也）佛說是經已。長老須菩提。
及諸比邱。比邱尼。優婆塞。優婆夷。一切世間天人。阿
修羅。聞佛所說。皆大歡喜。信受奉行（右第十一節）。
總結上下篇也。下篇之義。皆具上篇。或引申其
未盡之旨。或補益其未備之文。往往詳略。互見
此佛弟子傳述之異。疑在西土本自別行。及傳
入中土。遂合而一之。而以如是我聞發端。信受
奉行總結。聯綴首尾。不可復分。今釐為上下篇。
庶讀者無疑其前後之複沓焉。
金剛般若波羅蜜經注（終）

<article id="n507">金剛經訂義</article>

No. 507
<sarticle>金剛經訂義</sarticle>

德清　俞樾
<other>其一</other>
第二分云。善男子善女人發阿耨多羅三藐三菩提
心。應云何住云何降伏其心。按。心即阿耨多羅三藐
三菩提心。住者住此心也。降伏者降伏此心也。俗解
謂真心當住。使之不退轉。妄心當降伏。使之不擾亂。
分別為二。殊失語氣。且非如來立教之旨也。下文佛
言應如是住如是降伏其心。然詳通篇所言。言住者
多。言降伏者少。蓋所謂不住色布施。不住聲香味觸
法布施。皆以不住為住。以不住為住。則即住即降伏
矣。其義莫明於第十七分所言。此一分。本是申說前
義。語較簡而意轉明也。其文曰。爾時須菩提白佛言。
世尊。善男子善女人發阿耨多羅三藐三菩提心。云
何應住。云何降伏其心。佛告須菩提。善男子善女人
發阿耨多羅三藐三菩提心者。當生如是心。我應滅
度一切眾生。滅度一切眾生已。而無有一眾生實滅
度者。按。我應滅度一切眾生。即所謂應如是住也。滅
度一切眾生已。而無有一眾生實滅度者。即所謂應
如是降伏其心也。得此數語。覆讀第三分。則文義了
然矣。故第四分末云。菩薩無住相布施。又云。菩薩但
應如所教住。上文住為一義。降伏為一義。而此文不
及降伏。蓋言但應如所教住。則即住即降伏矣。俗解
不知。謂此住字作止字解不。住之住作染著解。殊失
其旨。今以儒理言之。子貢問曰。有一言而可以終身
行之者乎。子曰。其恕乎。己所不欲勿施於人。即所謂
應如是住也。子貢曰。我不欲人之加諸我也。我亦欲
無加諸人。子曰。賜也。非爾所及也。即所謂應如是降
伏其心也。子曰。衣敝縕袍。與衣狐貉者立。而不恥者。
其由也與。不忮不求。何用不臧。即所謂應如是住也。
子路終身誦之。子曰。是道也。何足以臧。即所謂應如
是降伏其心也。蓋儒者之言曰實若虗。而此經亦言
無實無虗。若無所住。則涉於虗矣。而有所住。則又滯
於實矣。故應如是住。又應如是降伏其心。儒理佛理。
一以貫之。
<other>其二</other>
第八分云。若人滿三千大千世界七寶。以用布施。是
人所得福德。寧為多不。須菩提言。甚多。何以故。是福
德即非福德性。是故如來說福德多。按。性字疑衍文
<pb n="931"/>
也。是福德即非福德。乃無實無虗之義。第十九分云。
若有人滿三千大千世界七寶。以用布施。是人以是
因緣。得福多不。如是世尊。此人以是因緣。得福甚多。
須菩提。若福德有實。（當作實有傳寫倒也）如來不說得福多。以
福德無故。如來說得福德多。兩文語意相近。可以發
明。此云是福德。即彼所云福德實有也。此云非福德。
即彼所云福德無也。此云是福德即非福德。是故如
來說福德多。彼云若福德實有。如來不說得福德多。
以福德無故。如來說得福德多。語有繁簡。意則一也。
今衍性字。則福德與福性。區而為二矣。福德在外。福
德性在內。既有內外之分。自有是非之判。凡夫皆能
言之。豈得為如來無上甚深之妙旨哉。俗解云。此等
福德。是身外享用。與我真性。全不相關。即非福德。出
於性中者。以是為解。失之淺矣。今以全經體例求之。
第五分云。如來所說身相。即非身相。豈有兩身相邪。
第八分云。所謂佛法者。即非佛法。豈有兩佛法邪。十
三分云。佛說般若波羅蜜。即非般若波羅蜜。豈有兩
般若波羅蜜邪。推之。十四分云。是實相者即非實相。
是故如來說名實相。十七分云。所言一切法者。即非
一切法。是故名一切法。第十八分云。如來說諸心者
皆為非心。是名為心。第二十分云。如來說具足色身
即非具足色身。是名具足色身。二十三分云。所言善
法者。如來說非善法。是名善法。第三十分云。如來說
一合相。即非一合相。是名一合相。三十一分云。所言
法相者。如來說即非法相。是名法相。全經中。如此者
甚多。並與此文是福德即非福德。是故如來說福德
多。文義一律。足證性字之衍矣。而尤有可切證者。第
三十分云。若是微塵眾實有者。佛則不說是微塵眾。
所以者何。佛說微塵眾。即非微塵眾。是名微塵眾。以
是言之。微塵眾非實有。故非微塵。然則福德亦非實
有。故非福德。愚以第十九分所云若福德實有。如來
不說得福德多。證此文所云是福德即非福德。是故
如來說福德多。以經解經。塙有明證矣。蓋此經大旨。
在於無實無虗。惟其無實無虗。是以即非即是。所謂
應如是住。應如是降伏其心也。俗解謂住者住其真
心。降伏者降伏其妄心。故於此文。福德下增性字見。
福德是妄。福德性是真。理雖可通。而於全經語意。殊
不一律。徒生葛藤。無當經義。
<other>其三</other>
第十四分云。如來是真語者。實語者。如語者。不誑語
者。不異語者。按真語實語不誑語不異語。皆易解說。
獨所謂如語者。不易解說。俗解云。默契真如之語。苟
為推美。未合經義。愚謂如語即真語實語。亦即不誑
語不異語也。如者如其真。如其實也。如其真。如其實。
則不誑矣。真無二真。實無二實。則不異矣。今淺言之。
一則曰一。二則曰二。不增不減。所謂如也。一則真一。
二則真二。是謂之真。一實有一。二實有二。是謂之實。
是故如語。即真語實語也。增一為二。減二為一。是謂
之誑。可增為二。即可減為一。可減為一。即可增為二。
是謂之異。是故如語即不誑語不異語也。然則真語
實語不誑語不異語。實不外乎如語而已矣。推而言
之。如來之名。即由於此。第十七分云。如來者即諸法
如義。所謂如義者。如其義而止不增不減也。此如來
之所以為如也。然則何以言如來。第二十九分云。若
有人言。如來若來若去。若坐若臥。是人不解我所說
義。何以故。如來者。無所從來亦無所去。故名如來。以
是言之。如來者實無所有。故來去坐臥。皆不足見如
來。欲見如來。當於無來無去見之。無來無去。則無有
也。既無有矣。安有如來。所謂如來者。就來者言耳。譬
如空室之中。縣一明鏡。其中無有也。而人之來者見
為人。物之來者見為物。各如其來者而已矣。此所謂
如來也。雖然。此非獨佛理如是。雖儒理亦然。故易大
傳曰。仁者見之謂之仁。知者見之謂之知。百姓日用
<pb n="932"/>
而不知。昔顏淵從夫子游出。而告人曰。吾有得於夫
子矣。宰我子貢有若從夫子游出。而告人曰。吾有得
於夫子矣。夫子之道一也。而顏淵得之。以為顏淵。宰
我子貢有若得之。以為宰我子貢有若。而夫子不知
也。然則孔子亦如來也。
<other>其四</other>
第二十六分云。須菩提。於意云何。可以三十二相觀
如來不。須菩提言如是如是。以三十二相觀如來。按。
第十三分云。須菩提。於意云何。可以三十二相見如
來不。不也世尊。不可以三十二相得見如來。是須菩
提已知三十二相之不足以見如來矣。何以至此又
言以三十二相觀如來邪。世有為之說者曰。其言不
可以相見者。謂色即是空也。言可以相觀者。謂空即
是色也。愚按。此說美矣。而有未盡須菩提之意。蓋以
見與觀不同。見者彼與我見也。觀者以我觀彼也。如
來為希有世尊。宜示我最上第一希有之法。豈徒以
三十二相示我哉。故不可以相見也。若以我觀如來。
則所謂無所從來。亦無所去者。我何從知之。得其相
而觀之。是亦足矣。故欲以三十二相觀如來也。子貢
曰。夫子之文章。可得而聞也。夫子之言性與天道。不
可得而聞也。是孔氏之徒。亦知夫子之道。非徒以文
章見矣。即須菩提所謂不可以三十二相見如來也。
而鄉黨一篇。備記孔子飲食居處衣服之制。以示後
世。則又須菩提所謂以三十二相觀如來矣。佛言以
三十二相觀如來。轉輪聖王。則是如來。又說偈言。若
以色見我。以音聲求我。是人行邪道。不能見如來。蓋
如來所與人見者。不在此。則人之觀如來者。亦當不
在此。而在須菩提之意。則固非前後兩歧也。
<other>其五</other>
第二十七分云。須菩提。汝若作是念。如來不以具足
相故。得阿耨多羅三藐三菩提。須菩提。莫作是念。如
來不以具足相故。得阿耨多羅三藐三菩提。須菩提。
汝若作是念。發阿耨多羅三藐三菩提心者。說諸法
斷滅。莫作是念。何以故。發阿耨多羅三藐三菩提心
者。於法不說斷滅相。按。自第三分云。有我相人相眾
生相壽者相。則非菩薩。自此以下。皆說無相之義。至
上第二十六分云。若以色見我。以言聲求我。是人行
邪道。不能見如來。則不啻大聲而疾呼矣。乃按此分
又言。如來以具足相故。得阿耨多羅三藐三菩提。又
言。發阿耨多羅三藐三菩提心者。於法不說斷滅相。
則與第十四分所云。菩薩應離一切相發阿耨多羅
三藐三菩提心者。大相背謬矣。解者云。佛恐人執無
棄有。令後人入道無門故。又有此言。蓋相不可執。亦
不可毀也。其說固亦有見。然如第十四分云。信心清
淨則生實相。是實相者即是非相。固已舉即色即空
之旨。明以示人。諸分中。發明此義者。不一而足。何必
又贅此數語邪。若謂自此以上。明相之不可有。自此
以下。明相之不可無。然至三十一分仍云。發阿耨多
羅三藐三菩提心者。於一切法。應如是知如是見如
是信解。不生法相。至三十二分。又以不取於相四字。
總結全經。是此經首尾。無非發明無相之義。獨此數
言為歧出矣。愚反復推求。而知此文之有衍字也。蓋
莫作是念。如來不以具足相故。此兩句中。衍不字。何
以故。發阿耨多羅三藐三菩提心者。此兩句中。衍何
以故三字。經云。須菩提。汝若作是念。如來不以具足
相故。得阿耨多羅三藐三菩提。此正言之也。又云。須
菩提。莫作是念。如來以具足相故。得阿耨多羅三藐
三菩提。此反言之也。云須菩提汝若作是念發阿耨
多羅三藐三菩提者。說諸法斷滅。此正言之也。又云。
莫作是念發阿耨多羅三藐三菩提心者。於法不說
斷滅相。此反言之也。反復相明。無非發明無相之義。
因誤衍四字。遂與經義乖違。學者所宜訂正。不可曲
為之說也。
<pb n="933"/>
金剛經訂義（終）

<article id="n508">金剛經闡說</article>

<talk>No. 508-A
 金剛經闡說序</talk>

余觀註此經者。類皆高談元妙。騁其辭鋒。不顧經文
之上下前後。往往自相矛盾。甚至求深愈晦。欲望其
受持讀誦為人解說尠矣。余當此困心橫慮時。竊假
得數部紬繹之。擇其說之顯而明者錄之。於經之段
落意旨所在。竊不揣其固陋。而參以鄙見。總以經中
橫說竪說。丁甯反覆。無非以明心見性為不二門要
著。不事藻詞。人人可以解說。庶有少益乎。或云佛欲
以明心見性示人。則直說法就是了。何以經中隨說
隨掃。似又欲人向元微尋去矣。余曰不不。此乃見佛
之慈悲處。何以故。人之心性本明。因溺於四相六塵。
以失其本來之明。佛不得已假之言說。若人能復其
本來之明。則一切言說譬喻。已屬添設。若不掃去。是
顯然以佛法自居。佛所不願也。蓋欲人即說處思。復
即掃處思。恍然悟本來之自性。佛乃不得已而說也。
此正如來護念付囑之深意耳。
嘉慶二十一年秋七月上浣古閩白雲山人存吾
氏手題於姑蘇會垣之淨信堂

<talk>No. 508-B
 捐刊金剛經闡說序</talk>

葢聞
佛道宏深。以慈悲而利物。神功廣大。以智慧而覺人。
故先天地而不見其始。後天地而不見其終。觀於金
剛般若波羅蜜經。葢可見矣。是經也。論不空之空。證
無相之相。闡明虗妄。即六如而可知。推測根源。於四
相而可悟。誠諸佛傳燈之奧旨。大乘闡道之統宗。而
羣生明心見性之心法也。雖然法由心得。非經無以
寓夫法。經因人明。非言無以著夫經。世以經傳。非梓
無以公夫世考。自唐宋以至元明。釋是經。鋟是經者。
分門別戶。汗牛充棟。而求其剖真言之至當。衷秘旨
之弗違。唯白雲山人之金剛經闡說。為甚詳矣。夫白
雲山人者。古閩鄉進士　存吾陳先生也。先生諱玉
篇。公身膺花縣治試絃歌。職歷黃堂。春分桃李。公餘
之暇。仰慕真如。闡說此經。通明法相。使讀之者。如仰
寶鏡於中天。誦之者。若得明珠於滄海。惜乎。因心種
果。棃棗未登。幸也。以福為田。子孫永守。無奈一字一
編。必藉檀那之力。寸楮寸版。無非長者之金。於是冀
樂善之有同心。望樂施而無吝色。或慨捐白鏹。固屬
落落大方。或勉助青蚨。亦願多多益善。伏祈共鑒葵
心。少伸蓮舌。俾夫鏤成卷軸。用廣
如來之慈悲。刷送流傳。大啟眾生之智慧。是為序。
同治六年歲次丁卯梅夏臺陽洪壽椿敬撰於海
東尋樂山房之西軒

<other>凡例</other>
是經所註故實。悉照鄧葵園太守輯註抄錄。依原
本不繫註者姓名。其餘採某氏說者。則繫之。非敢
掠美也。
是經自來分為三十二分。各有標題。偽托傳為梁
昭明太子所定。似屬淺陋。當是後人亦有分作數
章者。究亦不見得了當。今只逐段直解說去。讀者
自可領悟歸宿也。
是經諸本。多有不同處。如何以故及是名云云等。
或有或無。皆於文義無礙。今仍依舊本。
是經於緊要處。用一圈。尤關要處。加雙圈。大段屆
<pb n="934"/>
限處。用一截。庶讀者醒眼耳。

<other>No. 508</other>
<sarticle>金剛般若波羅蜜經</sarticle>

古閩　白雲山人存吾氏　闡說
冢孫　滋甫厚基陳氏　校刊
金者。鐵也。剛生金中。百鍊不消。最堅利。能斷壞萬
物。譬如智慧。能斷絕貪嗔癡一切顛倒之見。般若。
華言智慧。波羅蜜。華言到彼岸。華嚴說六波羅蜜。
一檀波羅蜜。即布施。二尸波羅蜜。即持戒。三羼提
波羅蜜。即忍辱。四毗梨耶波蜜。即精進。五禪波羅
蜜。即禪定。六般若波羅蜜。即智慧。六者又名六度。
經者梵語脩多羅。
姚秦三藏法師鳩摩羅什譯
姚秦。東晉孝武時小國也。先是符堅秦王。其子丕
稱帝。為符秦。太元十一年後。秦王姚萇稱帝。十九
年萇卒。太子興即位。是為姚秦。三藏法師。謂通大
小乘經律論三藏法。為大眾師也。梵語鳩摩羅什
婆。華言童壽。謂童子而有耆德。本天竺人。西域龜
茲王之甥也。七歲出家。日誦千偈。即明其旨。秦主
姚興。延入逍遙園。翻譯諸經。其教入中國。經皆梵
書。得歷代西僧通華言者。譯梵書為漢字。便中國
人諷誦。此經乃鳩摩羅什。所翻譯也。
如是我聞一時佛在舍衛國（至）洗足已敷座而坐。
梵語佛陀。華言覺者。說此經者。為釋迦牟尼佛。梵
語釋迦牟尼。華言能仁寂默。姓剎利氏。父淨飯王。
母摩耶。於周昭王二十四年甲寅。四月初八日。自
摩耶右脅誕生。年十九出家。年三十成道。涅槃於
周穆王五十二年壬申。二月十五日。滅後一千一
十七年。教至中夏。即後漢永平十年戊辰歲也。如
是。統全經而言。我者。佛幼弟阿難自稱也。梵語阿
難。華言慶喜。淨飯王幼子。或云其姪。於佛成道日
生。舉國慶喜。故名。年二十出家。又十年。佛命為侍
者。佛涅槃時。阿難請問一切經旨。當置何語。佛言
當置如是我聞。一時佛在某處。同某人。使天下後
世。知法有本源。非世人所可妄說也。舍衛國。是中
天竺波斯匿王之國。王太子名祇陀。樹是祇陀所
施。故名祇樹。給孤獨園者。王之宰臣名須達拏。常
在此國賑濟孤獨貧人。人稱為給孤獨長者。涅槃
經云。須達長者。本舍衛人。初未知佛。為聘婦故。入
王舍衛城。因珊壇那。見佛生信。請歸舍衛。佛令身
子選眾居處。得祇陀園。長者問價。太子戲答。金布
地滿。即當賣與。長者布金。太子感嘆。遂與易地。地
所有樹。并以施佛。因立精舍。長者太子。交相發心。
故稱祇樹給孤獨園。比丘。華言乞士。乞食資身。乞
法資心。大比丘者。以通大乘言也。佛為三界之尊。
故稱世尊。乞食者。佛是金輪王子。而自持鉢乞食。
為欲教化眾生。捨離憍慢也。
時長老須菩提（至）云何應住云何降伏其心。
長者。有齒德之稱也。須菩提。華言善現。一言善言。
一云空生。其生之日。室家皆空。父母驚異。相師占
云。既善且吉。因名焉。為佛大弟子之一。長水經疏。
袒。肉袒也。西方俗儀。見王者必肉袒。示非敢有犯。
佛教亦隨用者。然此以表將荷大德之重擔耳。肩
偏袒。膝著地。手合掌。皆彼國禮也。敬為入道之門。
凡事皆當敬。況欲領聞聖教乎。如來者。佛號也。謂
之如者。以其明則照無量世界。而無所蔽。慧則通
無量劫事。而無所礙。能變現為一切眾生。而無所
不可。是誠自如者也。謂之來者。以真性隨所而來
現。若人至誠禱告。則有感應。若欲為一切眾生設
化。則現色身。皆其來者也。如者真性之本體。來者。
真性之應用也。護念付囑。謂如來起慈悲心。衛護
<pb n="935"/>
眷念。俾信受是法。付委囑託俾奉行是法。須菩提
於大眾聽法之初。未遑他恤。惟願如來起慈悲心。
為之護念付囑也。菩薩。脩道者之通稱。梵語。菩提
薩埵。省文也。菩提。華言覺道。薩埵。華言大心眾生。
以大心入佛道。故名菩薩。諸菩薩。乃指大眾言之
也。阿。訓無。耨多羅。訓上。三。訓正。藐。訓等。菩提。訓覺。
言無上正等正覺。廣大包含。無以復加。故曰無上。
靈蠢同具。高下平等。故曰正等。萬理全備。圓明普
照。故曰正覺。云何應住。謂當住於何慮也。云何降
伏其心。謂當如何降伏此妄思心也。僧若訥曰。須
菩提正發此二問。一問眾生發無上心。欲求般若。
云何以安住諦理。二問降伏惑心。云何以折攝散
亂。一經所說。不出此住降而已。
佛言善哉善哉須菩提（至）唯然世尊願樂欲聞。
善哉者。嘆其問之切也。諦審也。如是者。指下文所
言也。唯。應之速也。然。是其言也。願樂欲聞者。須菩
提喜之甚。而不覺其詞之複也。
佛告須菩提菩薩摩訶薩（至）壽者相即非菩薩。
此段說降心。先言降而後言住者。猶言。先去私而
後存理也。然說降而住即在其中。摩訶。華言大也。
卵生。為魚鳥龜蛇一類。胎生。為人畜龍仙一類。濕
生。為含蠢蠕動一類。化生。為轉蛻飛行一類。有色。
為休咎精明一類。無色。為空散銷沉一類。有想。為
鬼神精靈一類。無想。為精神化為土木金石一類。
非有想非無想。是概指楞嚴經所云。諸天人不了
妙覺明心。妄隨七趣沉溺。補特伽羅者而言。涅槃。
華言圓寂。無餘涅槃。即楞嚴所謂大涅槃。一切修
行者之所依歸。僧宗密疏鈔云。不生為涅。不滅為
槃。是圓滿清淨。能所全消。超脫輪迴。出離生死。即
究竟到彼岸地位。誤認為死。則大謬矣。涅槃有四。
一自性涅槃。凡聖共有。二無住涅槃。諸佛應化。三
有餘涅槃。小果只斷三界見思。未脫無明。四無餘
涅槃。已脫盡。故曰無餘也。滅者。滅盡愚癡煩惱。度
者。度脫生死苦海。淨名經云。一切眾生。本性常滅。
不復更滅。六祖慧能壇經云。自性自度。名為真度。
文殊菩薩問世尊。實無眾生得滅度者如何。世尊
曰。性本清淨。無生無滅。故無眾生得滅度。無涅槃
可到。此皆歸之眾生。而佛不以為功也。相。形迹也。
六祖曰。脩行人亦有四相。心有所能。輕慢眾生。名
我相。自恃持戒。輕破戒者。名人相。厭三途苦。願生
諸天。是眾生相。心愛長年。而勤修福業。法執不忘。
是壽者相。有四相即是眾生。無四相即是佛。
復次須菩提菩薩於法（至）菩薩但應如所教住。
復次。謂再偏次佛與須菩提答問之言也。此段說
住心也。然說住而降即在其中。無所住者。心不執
著。須菩提。問住心。佛教以不住為住也。布施。謂以
滅度眾生之法布施也。眼耳鼻舌身意。為六根。色
聲香味觸法。為六塵。觸字包得廣。凡身所應接皆
是。法猶諺云方法。凡意所計畫皆是。福者德之施。
德者福之本。凡夫六根不淨。貪是六塵。以快其欲。
一不如其欲。則必布施以求滿其欲。有所住而布
施者然也。菩薩受知如來無相教法。無諸欲之求。
無能施之心。但以法施利益眾生。如水行地中。無
有[(ㄇ@(企-止))/圭]礙。無所住行布施者然也。不也世尊。須菩提
既答而復呼之尊而親之之意。後倣此。謝靈運曰。
聖言無謬。理不可越。但當如佛所教而安心耳。按
如所教住。即楞伽經所云。以不住法名住也。以上
三段。全經大旨已括。後乃細論條目。層層推究其
蘊也。
須菩提於意云何（至）所說身相即非身相。
身相即色身。得見如來。謂得見法身。
佛告須菩提凡有所相（至）若見諸相非相即見如來。
凡有所相。皆是虗妄四句。經中最要語。即名四句
<pb n="936"/>
偈。即下文所稱章句。以上二段。須菩提領悟身相
非相。而佛即推擴告之也。即見如來。謂即見自心
之如來。所謂雲霧揆。而青天見。欲念淨而天理存
也。
須菩提白佛言世尊（至）法尚應捨何況非法。
此段。乃佛獎勸學者婆心處。即護念也。通經皆護
念。此其顯云。智度論云。佛法大海。信為能入。葢實
信者。實諦之階也。淨不雜也。僧若訥曰。法相者有
見也。非法相者。無見也。捨二邊之著。故云無也。心
之所之即謂取。取則成著。以是義故者。即不住相
之義也。如筏喻者。筏編竹以渡水者。喻人藉佛法。
可以到彼岸也。傅大士曰。渡河須用筏。到岸不須
船。此言盡之矣。
須菩提於意何（至）皆以無為法而有差別。
謝曰。非法。則不有。非非法。則不無。有無並無。理之
極也。按此即印無法相亦無非法相之言也。賢者。
菩薩。阿羅漢。聲聞緣覺眾。皆是。聖。即佛也。無為法
者。順真性之自然。無所作為也。須菩提知得無為
法。真是悟道深處。譬如為善欲以得福。不為惡恐
其獲禍。皆有為也。惟以理當為善。不應為惡。縱善
而獲禍。在所必為。惡而倖福。在所不為。直堅心以
行之而已。有差別者賢。則無諍三昧。聖。則如如不
動也。
須菩提於意云何（至）是故如來說福德多。
以上二段。是須菩提便悟處。釋典。以此世界之外。
更有無數世界。統曰大千世界。心地觀經註曰。如
一須彌。一日月星辰。一四大洲。一六欲。上有初禪
天覆之。但言小世界。不得言千。如是一千小世界。
上覆二禪。為小千世界。如是一千小世界。上覆三
禪。為一中千世界。如是一千中千世界。上覆四禪。
為一大千世界。楞嚴經曰。世為遷流。界為方位。十
方為界。過去未來現在為世。此布施為財施。七寶
者。金銀琉璃珊瑚瑪＆CB17842;珍珠玻璃也。福德者。事福
也。福德性者。理福也。謝曰。福德非性。所以因緣增
多。多則易著。故即遣之。
若復有人於此經中受持（至）所謂佛法者即非佛法。
此一段。佛言也。偈。釋氏詩詞也。所謂佛法非法。隨
說隨掃。一部經如是。
須菩提於意云何（至）須菩提是樂阿蘭那行。
此段乃入道次第。而須菩提即以自證也。須陀洹。
華言入流。謂已入聖賢之流果者。譬猶木之有實。
孫氏彚纂云此聲聞初果自聲教而悟者曰聲聞。
能逆凡流故入聖流。但未盡六根虗習。故僅為初
果。斯陀含。華言一往來。謂一往天上。一來人間。便
得涅槃。實無往來者。無往來之念也。孫氏云。此聲
聞第二果。比入流又高一層阿那含。華言不來。已
斷欲界思惑盡直生四禪天上。不來欲界受生。故
曰不來。實無不來者。亦是無不來之念。孫氏云。本
性清淨光明。真空無我。不見可欲。本無欲界。故實。
無不來也。此聲聞第三果比尚有往來又高一級。
阿羅漢。華言無生。人法俱空。已證涅槃。聲聞之道。
至此圓滿已極。故不名果而名道謝云阿羅漢者
無生也。相滅生盡。謂之無生。若有計念。則見我人
起相也。黃成釆云。實無有法。塵心淨盡。無法可學
也。孫氏云。此果斷三界見思。煩惱俱盡。又曰四果
人。俱無得果之心。可見聖賢。皆以無為法。全不住
相矣。但四果只是了一身。不度眾生。佛門謂之小
乘。諍者。爭也。塵念欲行。道念欲遣。如水火不相合。
兩念相爭也。無諍。則理欲俱忘。一念不起。心無生
滅去來。惟有本覺常明。故名無諍三昧。三昧。華言
正定。六祖曰。三昧梵音正受。亦云正見。遠離九十
五種邪見。是名正見。阿蘭那。華言寂靜。阿蘭那行
者。即是清淨行。徐士英曰。佛所說四果。自有等級。
<pb n="937"/>
第一云。不入色聲香味觸法。則是知欲當避。此果
之初生。第二云。一往來。則是蹈欲境不再。此果之
方碩。第三云。不來。則是去欲境如遺。此果之已熟。
第四云。离欲。則是脫然無纖欲可除。此果之既收
以此觀之。亦是下學上達處。
佛告須菩提於意云何（至）即非莊嚴是名莊嚴。
然燈佛。是世尊授記之師。生時有光於眼耳口鼻
有孔中放出。如燈之明。故號然燈。明心見性。乃是
有法而非法。得無所得。故曰於法實無所得也。莊
嚴佛土。是從境說。答亦從境說。談境正所以徵心。
六祖云。本來無一物。何處惹塵埃。
是故須菩提諸菩薩摩訶薩（至）應無所住而生其心。
以上二段。云云。千經萬典。大指會歸於此。葢有所
住而生心。便是墮外道。無所住而不生心。便是斷
滅。稍有錯誤。毫[釐-未+牙]千里。迷則佛眾生。悟則眾生佛
也。五祖宏忍為六祖說金剛經。至應無所住而生
其心。六祖言下大悟。乃言何期自性。本自清淨。何
期自性。本不生滅。何期自性。本自具足。何期自性。
本無搖動。五祖曰不識本心。學法無益。若言下識
自本心。見自本性。即名夫丈天人。以上二段。言法
本於心。非有所得。莊嚴在心。不於佛土。然則諸菩
薩。惟當明此心而已。應無所住而生其心一句。是
世尊傳授心法點睛處。
須菩提譬如有人（至）佛說非身是名大身。
須彌華言高妙。此山在四天下之中。高廣三百三
十六萬里。日月遶山而行。以為晝夜。由此分四面
為四天下。其上有三十三天。為山之至大者。故稱
山王。非身者。法身也。真心也。一切有形相。當無不
壞。惟真性無形相。故無得而壞。
須菩提如恒河中所有沙數（至）而此福德勝前福德。
恒河西天竺之河。從阿耨地東流出。周迴四十里。
沙細如麵。佛多在此處說法。故取以為喻。僧肇曰
良由施福。是染沉溺三有。持經福淨。超昇彼岸。是
故勝也。以上二段言非身喻大身。無為福勝有為
福也。
復次須菩提隨說是經（至）即為有佛若尊重弟子。
天者。十八天人之類。人者。概僧俗而言。阿脩羅。即
卵胎化濕諸生。謝云封殯法身謂之塔。樹像虗空
謝之廟。聖體神儀。全在四句。献供致敬。宜盡厥心
也。六祖曰。所在之處。見人即說是經。常行無所得
心。即此身中。有如來全身舍利。故言如佛塔廟。心
清淨而說是經。令諸聽者。除迷妄心。悟得本來佛
性。常行真實感得天人阿脩羅人非人等。皆來供
養持經之人也。又曰自心誦得此經。自心解得經
義。自心體得無著無相之理。所在之處常修佛行。
即自心是佛。故言所在之處。即為有佛。僧若訥曰。
經者。即法寶也。即為有佛。即佛寶也。若尊重弟子。
即僧寶也。經典所在之處。即三寶共居也。此段歸
重經典。領起下文。
爾時須菩提白佛言世尊（至）是名般若波羅蜜。
至此說明經名。顏柄曰。妙明本性。湛若大虗。體既
尚無。何名之有。如來恐人生斷滅見。不得已而強
安是名也。所以傅大士頌云。恐人生斷滅。權且立
虗名。
須菩提於意云何（至）非世界是名世界。
謂佛有說法則可。謂佛有所說則不可。玩所字。便
有造作的意思。陳雄曰。世尊答文文殊曰。在世離
世。在塵離塵。是為究竟法。此言非微塵。非世界。即
離塵離世也。
須菩提於意云何（至）即是非相是名三十二相。
王日休曰。以上二段云云。三十二相者。般若經曰。
如來足下有平滿相。一。足下千福輪文。無不圓滿。
二。手足並皆柔軟。如兜羅綿。三。兩足一二指間。猶
<pb n="938"/>
如雁王。文同綺畫。四。手足諸指。圓滿纖長可愛。五。
足跟廣長圓滿。與趺相稱。六。足趺修高光滿。與足
跟相稱。七。雙腨漸須纖如鹿王腨。八。雙臂平立摩
膝。如象王鼻。九。陰相藏密。十。毛孔各一毛生。紺青
宛轉。十一。髮毛右旋宛轉。十二。身皮細薄潤滑。垢
水不住。十三。身皮金色晃耀。諸寶莊嚴。十四。兩足
兩掌中頸雙肩。七處充滿。十五。肩項圓滿殊妙。十
六。膊腋悉皆充實。十七。容儀洪滿端直。十八。身相
修廣端嚴。十九。依相量等[囗@元]滿。二十。額臆并身上
半。威容廣大。如獅子王。二十一。常見面各一尋。二
十二。齒相四十齊平。淨密根深。白逾珂雪。二十三。
四牙鮮白鋒利。二十四。常得味中上味。二十五。舌
相薄淨廣長能覆面輪至耳髮際。二十六。梵奇詞
韻和雅。隨眾多少。無不等聞。二十七。眼睫猶若牛
王。紺青齊整。二十八。眼睛紺青鮮白紅環。二十九。
面輪其猶滿月。眉相皎淨。如天帝弓。三十。眉間有
白毫相。柔軟如綿。白逾珂雪。三十一。頂上有烏瑟
膩沙。高顯周囲。猶如天蓋。三十二。王日休曰以上
二段。大意謂細而微塵。大而世界。妙而佛之色身。
皆為虗妄。但有名而已。惟真性為真實。是以自古
及今。無變無壞。彼三者。則有壞故也。按所云三十
二相。似屬複踏。但無可考。今姑存之。
須菩提若有善男子（至）離一切相即名諸佛。
此段乃須菩提深讚佛法以勉人處。涕淚非泣者
以如是甚深經典。痛聞之不早也。陳曰。性中具如
來法身。夫是之謂生實相。經以福兼德言者屢矣。
而此獨言功德。是功成果滿之時。則其福為不足
道。所以壇經有功德在法身中。非在相福之句。前
佛云若見諸相非相。即見如來。此云。離一切相。即
名諸佛。是須菩提與佛印證處。
佛告須菩提如是如是（至）是名忍辱波羅蜜。
此段佛隨舉布施。及忍辱波羅。蜜以示人。僧肇曰。
得大乘聞慧解。一往聞經。身無懼相。故名不驚。得
大乘思慧解。深信不疑。故名不怖。得大乘脩慧解。
順教脩行。終不有謗。故名不畏。疏鈔云。何以故者。
顯因中最勝。明標第一波羅蜜者。有十種。一布施
二持戒。三忍辱。四精進。五禪定。六智慧。七慈。八悲。
九方便。十不退。今言第一波羅蜜者即布施波羅
蜜。何故獨言布施第一。曰布施者。通攝萬行。直至
菩提。尚行布施。因布施資生眾善。言非者。恐有能
所之名。先拂去能名。行無住相施者。故曰是名第
一波羅蜜者也。
何以故須菩提如我昔為（至）無眾生相無壽者相。
此段佛以現身說法。證忍辱波羅蜜也。歌利。華言
極惡。如來昔因中。證初地已。山居脩道。王帶宮女
出獵。倦而寢。諸女人入山禮仙。王覺而怒。入山。尋
之。問仙得果否。答曰。未得。又問以何為戒。答曰。以
忍為戒。王割其耳。容顏不變。又劓其鼻。截其手。其
臣爭諫不聽。四天王雨沙石。王佈畏懺悔。仙復身
如故。王乃歸信受記。或曰。爾時王者。即憍陳如也。
是故須菩提菩薩應離（至）一切眾生即非眾生。
謝曰。不住色。無財物也。按之六祖曰。菩薩不為來
望自身五欲快樂。而行布施。但為內破慳心。外利
益眾生。而行布施。又曰。如來說我人等相。畢竟可
破壞。非真實體也。一切眾生。盡是假名。若離妄心。
即無眾生可得。故言即非眾生。按若心有住。即為
非住者。謂心有所住。即非如來之以不住為住也。
須菩提如來是真語者（至）此法無實無虗。
謝曰。真不偽。實無虗。如必當理。不誑則非妄語。不
異則始終恒一。聖言不謬。故直脩行也。六祖曰。無
實者。以法體空寂。無相可得。然中有恒河性德。用
之不匱。故言無虗。按前既說於法實無所得。此何
以又言如來所得法。以無實無虗。故即為之所得
<pb n="939"/>
法。
須菩提若菩薩心住於法（至）日光明照見種種色。
利令智昏。公能生明。以上三段。皆反覆譬喻。以明
不住心法也。住法布施者。如我立規條。以強人從
我。則彼此相蒙。人之心昧。而我之心亦蔽而無所
見。不住法布施者如只示人以自明其心。自見其
性。則人己兩忘。同登彼岸。何等光明普照也。
須菩提當來之世（至）受持讀誦為人解說。
初日中日後日。猶言一日早中晚也。劫華言世也。
經中每於段尾屢云較量福德者。皆佛獲念付囑
菩薩之深心處。
須菩提以要言之（至）以諸華香而散其處。
云。為發最上乘者說。即中人以上可以語上也。云
若樂小法者云云。即中人以下不可語上也。此段
是明善。聲乘。緣覺乘。菩薩乘。為三乘。大乘。謂菩薩
乘也。最上來。謂佛乘也。聲。獨了生死。不度眾生。名
小乘。如車乘之小者。止能自載也。緣覺。半為人半
為己。所度無多。名中乘。菩薩。能度一切眾生。名大
乘。佛能兼眾生菩薩而皆度之。為最上乘。謝曰。千
載不墜。由於人宏任持運。行荷擔義也。按此之謂
付囑。通經旨付囑。此其重云。
復次須菩提若善男子善女人（至）果報亦不可思議。
此段是滅惡。訥曰。造作定業。不可逃。以行般若。故
易重為輕。地獄云云。陳曰。世人喜於為惡。嫉于為
善者多矣。一見是人。為人輕賤。便謂讀經無益。福
報為虗語。甚至謗佛罵佛者使人人起退轉心。佛
之言此。所以長善而救失云。地獄餓鬼。畜生。三惡
道也。即三途苦。阿僧祇。華言無央數。那由他。華言
一萬萬。按凡佛所言滅度。輪迴果報等。皆以濟末
世德禮政刑之窮。使人心有所攝。以人之畏人。不
如其畏神。故藉此以設教。豈可思議乎哉。

金剛經闡說卷上

<sarticle>金剛經闡說卷下</sarticle>

爾時須菩提白佛言（至）阿耨多羅三藐三菩提心者。
此段申明前文。而以無有法結云。葢須菩提敘述
前此問答之詞。有請益之意。所以者何以下。佛答
也。實無有法發阿耨多羅三藐三菩提心者。者字。
自明自性。告人。亦自明自性。何法之有。乃實指菩
薩示之。菩薩應除能所心也。
須菩提於意云何（至）即非一切法是故名一切法。
此段佛又現身說法。以無上正等正覺。證實有得
阿耨多羅三藐三菩提也。如來。佛自謂也。正義云。
梵語釋迦。此云能仁。梵語牟尼。此云寂默。寂默為
體。即是如。能仁為用。即是來。先釋迦而後牟尼者。
攝用以歸體也。先如而後來者。從體以起用也。總
是一個真性。如號則為釋迦牟尼。通稱則為如來。
又為佛諸法如義。應前以是義故之義。皆是佛法。
即無虗不滅相也。即非一切法。即無實。不著相也。
須菩提譬如人身長大（至）如來說名真是菩薩。
此段又申覆前文。而以無我法結之。佛復述前譬
之人身長大。須菩提既知非大身。是名大身。是悟
非大身者。即真心也。即此無四相之心也。故以菩
薩亦如是告之焉按前佛言我應滅度眾生云云。
此云若作是言。我當滅度無量眾生。即不名菩薩。
何也。葢此為菩薩未到佛地住者言之未到佛地
住。而作是言。即不名菩薩。佛欲菩薩先去四相為
要。故緊接以佛說一切法無四相。而以通達無我
法結之。此無我兼人眾壽者言。一說莫作是言。欲
菩薩去能所心也。亦通。
須菩提於意云何（至）如是世尊如來有佛眼。
<pb n="940"/>
華嚴經云。肉眼。見一切色故。天眼。見一切眾生心
故。慧眼見一切眾生諸般境界故。法眼見一切法
如實相故。佛眼。見如來十力故。大般若經。所謂清
淨五眼是也。
須菩提於意云何（至）未來心不可得。
此段重明不住心。而語益加切矣。王曰。佛世界者。
謂凡一大世界。必有一佛設化。故凡大世界。皆謂
之佛世界。若干種心。如來悉知。以五眼知之也。六
祖曰。爾所國土中。所有眾生。一一眾生。皆有若干
差別。心數雖多。總名妄心。識得妄心非心。是名為
心。顏云。思念前事為過去。思念今事為現在。思念
後事為未來。三念總放下著謂之不可得。王曰。不
可得者。謂無也。言此三心。本來無有。乃因事而有
耳。圓覺經。所以言六塵緣影為自心相者。謂眾生
以六種塵緣之影。為自己之心相也。過去現在未
來讀斷。下心不可得四字。連誦成句。
須菩提於意云何（至）如來說得福德多。
因緣者。由因而緣。因布施緣及福德也。福德有實
者。布施有用之福德。福德無者。即福德性。此多字。
與第八分多字異。彼以多為不足道。此則真為多
矣。張國維曰。此不是無福德。乃是福德無。無福德。
則為斷滅。福德無。乃是湛然清淨。即所謂福德性
也。疏鈔云。若據捨大千珍寶布施。其福極多。若執
著希望福德。有得則有盡。故云若福德執實有。如
來不說得福德多。此是反釋之義。言以福德無者。
希望心也。既無希望。即為無住相施。是名無為福。
若依無住無為而施者。故如來說得福德多。訥曰。
福有者取相也。福無者。離相也。離相。故稱性等虗
空。其福無量。
須菩提於意云何（至）無法可說是名說法。
此段亦覆前文。而以無法可說結之。具足。無欠缺
也。具足諸相。則不止三十二相。凡種種變現神通
之相。皆是。即非者。不執有。是名者。不執無。通經皆
然。王曰。說法者。實無有法。謂本來無法。特為眾生
除外妄而說耳。眾生既悟。則不用此法耳。故但虗
名為說法而已。
爾時慧命須菩提白佛言（至）說非眾生是名眾生。
此段佛若輕視。視眾生。可見慈悲心。無時無處不
有也。疏鈔云。言慧命者。善現達佛智海。入深法門。
悟慧無生。覺本源之命。非去非來。故曰慧命須菩
提。佛言彼非眾生者。皆具真一之性。與佛同源。故
曰非眾生。言非不眾生者。背真逐妄。自喪己靈。故
曰非不是眾生。爾時慧命須菩提六十二字。秦譯
無。惟魏譯有。唐穆宗時。長安僧靈幽。入冥誦經。少
此一段。冥王歎曰。貫花之線。何斷而不續乎。增壽
十年。令往濠州鐘離寺。求石[石*((白-日+田)/廾)]全文補入。
須菩提白佛言世尊（至）是名阿耨多羅三藐三菩提。
此段須菩提以如來說非眾生。可見各有自性。佛
之得阿耨多羅三藐三菩提。為得之自性而非得
之自外也。是信詞。非疑詞。顏曰。有法可得。是名法
縛。無法可得。方名解脫。須菩提以無可得之辭而
告世尊。世尊即以如是如是而證據之。佛又云。我
於無上正等正覺。乃至無少法可得。虗名而已。王
曰。無小法可得。則蕩然空空。是不可此形相求。不
可以言說求也。但說名為無上正等正覺而見。
復次須菩提是法平等（至）即非善法是名善法。
言上自諸佛。下至蠢動含靈。其真性一同。故云平
等。無有高下。即此名為無上正等正覺也。但眾生
雖同具此無上正等正覺之性。因迷於四相妄緣
而失之耳。若能以無四相。而修一切善法。即得無
上正等正覺也。佛又呼須菩提。而謂所言善法者
即。非善法謂。本來無此善法乃。假此以開悟眾生
耳。故但虗名為善法而已。此段是佛至此明示學
<pb n="941"/>
者受持之方。最喫緊處。全在以脩兩字著力。
須菩提若三千大千世界中（至）算數譬喻所不能及。
五祖曰。自性若迷。福何可救。六祖曰。乘船永世求
珠。不知身是七寶。二佛之言。皆為世人不脩身脩
性。徒施寶以求福道。
須菩提於意云何（至）即非凡夫是名凡夫。
此段重戒人不當存有我私見也。呼汝等者。為提
醒會下諸大眾也。僧訥曰。如來雖設法施。廣度眾
生。而不作是念。故誡云汝等勿謂也。莫作是念。重
誡也。度無度相。能所一空。又曰。如來既無我人眾
生等相。何有時稱我。須知假名稱我。對所度眾生。
隨世說我。顏云。當人自性自度。迷來悟度。邪來正
度。從上諸佛所言。但有指出路頭。須是自行自履。
豈由他人。所以道實無有眾生如來度者。若有可
度。是如來有四相。如來乃見性人也。所以無我。凡
夫未見性人也。所以我相未忘。佛又恐人落分別
界。故曰。即非凡夫。所以見如來凡夫。本同一性。不
容分別。
須菩提於意云何（至）是人行邪道不能見如來。
此段佛云云。上見就如來說。又云不應以具足色
身。具足諸相見。此觀就學者說。轉輪聖王。即四天
王。正五九月照南閻浮提二六十月。照西瞿耶尼。
三七十一月照。北[鬱-山+止]單越。四八十二月。照東弗婆
提。如輪之轉管四天下。察人間善惡者。以業報福
德。亦具三十二相。六祖曰。轉輪聖王。雖有三十二
相。豈得同如來。世尊引此言者。以遣執相之病。須
菩提是大阿羅漢。所悟甚深。得方便門。不生迷路。
以冀世尊除遣細惑。令後世眾生。所見不謬也。此
段是佛與須菩提。恐會下大眾未能了悟非相之
說。故再細辨。前論。而結以偈言。以釋眾惑也。不然
須菩提前已知不應。以三十二相見如來。此何以
又言色相如是也。疏鈔曰。如來法身者。非色非聲。
無相無形。不可以心思。不不可以識識。在凡不少。
至聖不增。看時不見。悟則全彰。
須菩提汝若作是念（至）於法不說斷滅相。
此段戒人不可存斷滅見也。王曰。諸法斷滅者。謂
一切法。皆斷之滅之而不用也。相謂凡法之相也。
法固不可以泥。然亦豈可以斷滅之哉譬如渡水。
既渡之後。固不須舟楫。未渡之前。豈可無舟楫耶。
所以發求。無上正等正覺真性之心。必須依佛法
脩行。不可遂斷滅佛法。而謂不用法也。顏曰此一
卷經。雖然說無之一字。佛又恐人執著此無。一面
沉空滯寂。棄有著無。反成斷滅相。故此一分專戒
人不可斷滅。未見惟人。如何便說一切皆無。所以
佛告須菩提。汝莫作是念。如來不以具足相故。得
阿耨多羅三藐三菩提。法若果作是念。發心即是
諸法斷滅相。何以故。凡發無上正等正覺。心不可
說斷滅相。又云。昔張秀才拙。參西堂禪師。問山河
大地三世諸佛。是有是無。師答云有。張云錯。師云
爾曾參見什麼人來。張云參見徑山禪師來。某甲
問徑山皆言無。師云。俟爾得似徑山時。一切皆無
即得大凡。
須菩提若菩薩以滿恒河沙等（至）是故說不受福德。
知一切法二句。即宏毅以任重而道遠也。不受福
德。即施德不望報意。此段承上文。言既不斷滅。而
於一切法。皆當成於堅忍。以無我念而不應貪著
福德也。六祖曰。通達一切法。無能所心。是名為忍。
此人所得福德。勝前七寶之福。王曰若為作福德
而度眾生。則是貪著其福德。而欲亭受也。前以較
量福德屬眾生說。此以較量布施福德屬菩薩說。
亦以見是法平等也。
須菩提若有人言（至）亦無所去故名如來。
此段云云。疏鈔云。如來者。來而不來。去而不去。住
<pb n="942"/>
而不住。非動非靜。上合諸佛。下等羣生。一性平等。
故號如來。至此段明如來真性法身。
須菩提若善男子善女人（至）但凡夫之人貪著其事。
此段又重戒貪著也。世界者微塵之合也。微塵者。
世界之散也。舉世界微塵。而萬事萬物皆然。顧欲
合而不散。則貪著矣。六祖曰。一合相者。如眼見色
愛色。即與色合。耳聞聲愛聲。即與聲合。至於六塵。
若散即是真世界。合即凡夫。散即非凡夫。凡夫之
人。於一切法。皆合相。若菩薩於一切法。皆不合而
散。何以故。合即繫縛。起生滅。散即解脫。亦不生不
滅。若有繫縛生滅者。即是凡夫所以經云但凡夫
之人。貪著其事。
須菩提若人言佛說我見（至）即非法相是名法相。
黃蘗師曰。前說四相。此說四見。相粗而見精。因有
四見。故形四相也。又云。佛以見性為見。人以見相
為見。如是即指無四見言。顏曰。如是二字。說來若
發無上正等正覺心者。於一切法。應當如此知。如
此見。如此信解。不必外求法相。然初入道時。不假
法相。故無入頭處。既見性了。亦當遠離。不要執著。
所謂得魚忘却筌。到岸不須船之說。此段言人若
悟了。并此四見之名。亦當無有。故於一切法應如
是知見信解也。
須菩提若有人以滿無量（至）應作如是觀。
凡佛所言四句偈等者。謂不必專於偈。凡可以演
說者皆是。況其為言之要者乎。顏曰如如不動。湛
然太虗。何以故。葢世間一切有為之法。如夢寐之
非真。如燈幻之眩惑。如水泡之暫時。如人影之易
滅。如朝露之易消。如閃電之倐忽。應作如是觀者。
應立如此見性之法。陳曰佛所謂一切法者。真實
無相法也。故一切賢聖。皆以無為法。曰有為法。則
夢幻泡影露電之如。不其妄乎。惟了真空無相者。
能作是觀。以悟亦如之妄。則必離亦如以證如如
不動之理。昔優婆離尊者。語阿難曰諸有為法。並
是無常。想夫觀六如而得是句。張國維云。佛法有
空假中三觀。末段仍歸於無為。而以偈語收結。至
此則無聲無臭至矣。
佛說是經已長老須菩提（至）皆大歡喜信受奉行。
優婆塞華言覲事男。優婆夷。華言覲事女。覲事者。
謂在家全受五戒。恒以親供養三寶。而為其事也。

金剛經闡說卷下（終）

<talk>No. 508-C
 復題金剛經闡說後序</talk>

陳子滋甫。予至契友也。常語予曰。昔先祖存吾公。知
常州府事。公餘之暇。著作甚富。必有可觀。惜與先生。
南北睽違。不能共閱手澤為憾。予曰。令先祖之著作
也。袖歸自八千里外。珍藏至五十年餘。其間有關名
教。可傳後人者。自當亟付剞劂。以公於世。方不失為
繼述之盛事。奚止為觀閱鑒賞計哉。洛甫應之曰。唯
唯迨至同治壬戌。彩屬擾亂。洛甫家被困。閱兩三月。
一旦圍解。轉危為安。人言伊家有巨人手。自室中出。
大如車輪。羣懼而散。後洛甫遍覽室中。並無他物。惟
架上有祖遺一書箱耳。啟閱皆在署。手犒散帙。飄颻
纂成者。惟金剛經闡說一編。方悟此手。其印金剛手
歟。是編亦洛甫平日所虔誦也。不期已被蠧魚竊去
數十字矣。於是滋甫感予前言。膳寫就質於予。屬予
補之。予曰。前言戲之耳。今竟有是事耶。但是事固吾
黨所不語。故予不敢敘之於前。而特書之於後者。乃
不自揣固陋也。今熟讀其文。細玩其說。竊取其意以
補之。方知存吾先生之用心苦而遺澤長。故其闡是
經也。不過緣經以聞義。因義以著說。而旨意了徹。人
<pb n="943"/>
易覺悟。大有儒宗之風。其不同於高談元妙也。明矣。
予故樂倡而共襄之。庶不員闡說之婆心。亦足徵善
人之有後也。故謂之功德不可思議也可。即謂之果
報不可思議也。亦無不可。
同治丁卯夏月臺陽洪壽椿載撰

<article id="n509">金剛經解義</article>

<talk>No. 509-A</talk>
佛法無邊。人天歸敬。五蘊皆空。六根清淨。妙典常
存。虔持必應。苦海難逾。
神扶自定。灾劫無憂。惟操本性。口誦不離。驅邪却病。
萬法了電。一心如鏡。始悟前因。猛然深醒。廣勸世
人。真言可聽。
旹
咸豐八年歲在戊午秋八月佛弟子黃樂之敬書

<other>No. 509-B
 金剛經源流</other>

釋教之興。肇於中古。昔有至人名然燈。轉大法輪。教
化度脫。而佛法始著。迨周昭王甲寅歲四月八日。天
竺迦維衛國淨梵王。誕生太子。即釋迦牟尼。三十二
相。八十種好。以夙願故。舍國脩道。雪山六載。精思苦
行。於臘月八日。覩明星出見。豁然頓悟。具六通識。為
三界尊。闡教西方。而佛法於是大盛。佛初詣鹿苑。後
住祇阿林。講說大法。四十九年。是時同聽法會者凡
數千人。有大弟子迦葉尊者。得佛正法藏。佛親為授
記。是為西土初祖。有慧命須菩提尊者。解空第一。有
舍利弗尊者。智慧第一。皆能傳佛心要。二祖阿難尊
者。多聞第一。於佛滅後。宣揚教典。般若全部六百卷。
皆其所傳也。後漢明帝感夢金人。遣使天竺。訪尋佛
法。白馬䭾經。中土之有經典自此始。傳至二十八祖
達摩尊者。以大神通。收攝三十六處邪魔外道。設洪
誓願。自西印度。歷恒河沙。以至震旦。凡三周寒暑。達
於南海。時梁普通七年庚子九月廿一日也。說法演
教。宗門大啟。其傳授密旨。大抵從超悟得。明心見性。
參悟本來。是為東土初祖。自達摩西來。傳心印於二
祖慧可大師。且以楞伽經四卷付之。云是如來心地
要門。令諸眾生開示悟入。至五祖宏忍大師。始易以
金剛經傳授。嘗勸僧俗。但持金剛經。即自見性成佛。
故曹溪六祖。聞經中應無所住而生其心句。遂傳五
祖衣鉢。則金剛經之能成佛。信已。是經也。為世尊第
九會說法。佛說此甚深經典。蓋為諸眾生解諸煩熱。
化清凉境。拔諸苦惱。離火宅戹。濟諸幽魂。超地獄趣。
化諸六道。獲天人樂。誠昏衢之智燭。苦海之慈航也。
學禪者果能掃除一切。冥心內觀。寂坐元默。惟歸於
空。空無所空。洞達無礙。是為參無上大乘。即或朝夕
諷誦。信心受持。亦可以了夙世因。脫三塗苦。罪業消
滅。獲福無窮矣。嗟乎。擾擾匇匇。晨雞暮鐘。證慧業於
菩提。渡迷津以寶筏。西來大意。如是如是。至各書所
載。持誦金剛經功效。捷於影響。茲不復贅。淨如居士
雲[鴳-女+隹]徐槐廷敬述

<other>彚纂引用書目</other>
隋天台智者大師疏（法名智顗）
唐曹溪法師直解（六祖法名慧能）圭峯禪師疏論纂要（法名宗密）
宋長水大師刊定記（法名子[王*(虍-七+(一/八/八/目))]）中峯禪師略義
龍舒居士王日休註致政陳雄註
明憨山大師決疑（法名德清）宗泐禪師經解（法名如⿰王巳又名曉月）
曾鳳儀宗通李騰芳集解
張有譽義趣廣演（號大圓居士）
似空法師金剛鎞（法名廣伸）張國維疏解（號如如居士。鈔本）
<pb n="944"/>
蓮士大師註說王化隆直指
洪蓮和尚集註（採集五十三家）
（本朝）剩閒居士龔穊綵集解誠齋居士盛符升五釋
黃成釆經貫王履昌句解
無名氏芥疏（鈔本）顧旦初圓旨
范季珍如解（經旨提要俱摘大圓居士）
石成金註論講證
陸騰金剛經演說（據註云。此書甚佳。購之未得）
（附記）圓通文尼自在光佛直解（降乩筆）
冲元道人註疏東樵山人直說
孫念劬彚纂復復道人疑記

<other>例言</other>
是經梁昭明太子標為三十二分。然細繹段落。恐
不止是。每分標題。亦未盡賅。且如推窮四果。漸至
如來。正緊接然燈佛所一段。何割截屬下莊嚴。爾
時慧命須菩提問說法信心。雖承接上文。究另有
所請。不得併為一分。其餘宜分宜合。不一而足。是
編段落。彚合諸家。折衷至當。非敢臆說也。然三十
二分。相沿已久。未可抹煞。茲將每分所標名目。列
於眉端。
是經當分看。憨山辨為上下兩卷甚當。然自從大
眾起。至即見如來止。統是大乘正宗。蓋安住降伏。
不著形相。全經大旨已竟。自後善現問實信則示
以清淨。問經名則示以般若。問信解受持則示以
離相發心。層層闡發。意旨淵深。後又贊歎是經之
妙。勸人受持讀誦。直至不可思議止。俱是談般若
法。以洗發住降之義。是為上卷。須菩提聞佛所說。
深解義趣。至於涕淚悲泣。豈有復昧住降之理。再
為啟請。後人註解。謂前言粗執。後言細執。前為初
發心者言。後為已發心者言。均屬非是。蓋善現恐
後世未能親承佛語之善男女發菩提心者。無所
遵行。欲佛立一法。以普示將來。佛故以實無有法
破之。以後節節申解上卷未盡之義。俱有妙旨。各
不相承。末揭出不取於相。如如不動。為全篇總結。
住降之旨。洞徹無遺。是為下卷。金剛經無前半部。
則演說不開。無後半部。則搜括不盡。
是經當合看。一卷如一章。一章如一句。一句如一
字。何為一字。昔趙洲禪師。每遇學人入室。令參無
字為話頭。這一無字。函蓋乾坤。包羅萬象識。得金
剛經無相宗旨。全經可作一字讀也。
是經解義。分註論講三字。仿石註本也。註者。將正
文字句。逐一破解也。論者。將本文精義。辨析論斷
也。講者。順如來善現口氣。以為演發也。至每段綱
領脈絡。承接界畫處。則參以彚解數語。條分縷析。
段落分明。不至字比句櫛。依文解義可比。其所採
錄。先止四五家。後得孫述甫彚纂一書。搜羅甚富。
共有數十家。復加刪訂。彚成一冊。諸家姓氏。不備
書者。緣參雜成文。不便註明。非掠美也。
是經阿難結集語。句用尖。須菩提語。句用點。如來
語。句用圈。以別之。通篇扼要關鍵處。用雙圈。一節
精。深微妙處。用連圈。功效處。用連點。前後關照及
眉目處。用連尖。以醒之。

<other>誦經要法</other>
<other>何必靜室</other>
世人誦經。多覔靜室。殊不知堅誠。全在於心。而不在
於境也。本心若靜。雖居鬧市。亦是深山。試看吾儒善
讀書者。挂角而讀。帶經而鋤。竟以成功。何在於書室
之靜乎。
<other>何必出家</other>
出家原為脫離罣礙。每見有等僧人。貪戀之心仍在。
如此出家。反不如在家而有出家之行者。轉為上等。
<pb n="945"/>
試看古今在家善信。得悟菩提者甚多。如傅大士龐
居士諸公。俱有妻子塵累。於道無礙。可知全不在乎
出家也。
<other>何必設像</other>
對佛誦經。意在起人敬畏。殊不知誦之有益無益。只
論心之誠否。心若不誠。雖時刻與聖像不離。亦何益
矣。
<other>何必急誦</other>
誦經全在口讀其文。心思其義。只要字句明朗。微旨
了徹。雖低默讀誦。俱為上乘。若是急急趕讀。含糊圖
快。未免到口不到心。縱然讀過萬遍。經義不解。原與
不讀者相同。
<other>何必跪諷</other>
參悟經義。不拘行住坐臥。無有不可。何必專在於跪。
<other>何必全部</other>
此經註解。非細加參詳。則妙義不明。若人事匇忙之
際。何能全讀。須知塵事稍閒。息心看一段。可得一段
之益。解一節。即有一節之功。試看六祖當日。只聞經
中應無所住而生其心句。即證菩提。可見惟在學人
心悟如何。豈計其語句多寡耶。
按讀誦經註。原可隨時分段細加參詳。以期解悟。
固難一時全讀。至於持誦經文。須於每日平明時。
或人定後。既無人事之擾。息心端坐。口誦心維。或
一遍。或數遍。務令一念不起。久久行之。大有利益。

<other>No. 509</other>
<sarticle>金剛般若波羅蜜卷上</sarticle>

註　金中之剛。至堅至利。金取不變為義。喻般若
之體。所謂實相般若也。心本無相。以如來真性為
實相。即自性清淨也。剛取斷截為義。喻般若之用。
所謂觀照般若也。心本有覺。以真智現前為觀照。
即本覺妙慧也。梵語般若。華言智慧。智為慧體。慧
為智用。梵語波羅蜜。華言到彼岸。此岸者。眾生作
業受苦。生死輪回之地。彼岸者。諸佛菩薩究竟超
脫。清淨安樂之所。能有智慧。離一切相。心常清淨。
即登彼岸。所謂涅槃是也。經徑也。超凡入聖之徑
路也。總之金剛。喻也。般若。法也。波羅蜜。證果也。是
本為姚秦三藏法師鳩摩羅什所譯。流傳最廣。
論　此標經題也。波羅蜜有六。布施度慳貪。持戒
度淫邪。忍辱度嗔恚。精進度懈退。禪定度散亂。智
慧度愚癡。惟一般若。能生八萬四千智慧。則六度
兼賅。萬行俱備。眾生妄念紛紜。奸偽百出。自謂乖
巧。不知沈淪苦海。永墮輪回。真愚癡人也。佛說是
經。欲人以淨心妙慧。斬斷妄緣。心性光明。同登覺
岸。植善根者。始而誦經。終而悟理。得堅固力。金剛
是也。具大智慧。般若是也。度生死海。登菩提岸。波
羅蜜是也。五祖大師。嘗勸僧俗。但持金剛經。即自
能見性。必至成佛。
如是我聞一時佛在舍衛國祇樹給孤獨園。與大比
邱眾千二百五十人俱。爾時世尊。食時。著衣持鉢。入
舍衛大城乞食。於其城中次第乞已。還至本處。飯食
訖。收衣鉢。洗足已。敷座而坐。
註　如是。指全經而言。我。阿難自謂也。言此經所
云。乃我親聞於佛也。一時。說經之時也。佛是釋迦
牟尼。佛者梵音。華言覺也。自覺覺他。覺行圓滿。故
曰佛。舍衛國。波斯匿王所居。祇陀。王之太子也。樹
是祇陀手植。故曰祇樹。給孤獨園者。王之宰臣須
達挐。賑濟貧人。稱給孤獨長者。須達拏深重佛教。
向祇陀借園。同建精舍。請佛說法。故佛常住園中
比邱。華言乞士。上乞法於諸佛。下乞食於善信之
謂。大比邱。謂得道之深者。俱。同處也。按佛成道時。
先度憍陳如等五人。次度迦葉兄弟三人。并徒眾
<pb n="946"/>
千人。次度舍利弗及目犍連。各弟子百人。次度耶
舍長者子等。五十人。應是千二百五十五人。經第
舉大數也。佛為三界所尊。故稱世尊。諸天神旦食。
諸鬼夕食。諸佛日中食。食時。午時也。衣即三十五
條大衣。制象水田。鉢即紺琉璃鉢。佛行跣足。故洗
之。敷。布也。佛每說法。必布坐具也。
論　此序說法因由也。佛是金輪王子。誰無供養
之者。而猶行乞。欲歷頭陀苦行。示同凡僧。亦使後
世緇徒不殖資產。去彼貪心。折其驕亢。以煉種性
也。佛法要有三。曰戒定慧。乞食是戒。趺坐是定。戒
能資定。定能發慧。故以戒定起般若正宗。
講　阿難說。我嘗聞佛在舍衛國祇樹給孤獨長
者園中。座下乞士。共千二百五十人。時方正午。當
進食之時。佛乃著僧伽之衣。持四天王所獻之鉢。
自外而入舍衛城中。次第乞食。不越貧先富。不捨
賤從貴。平等無相。一槩而乞。還至園中。飯食已完。
將入禪定。於是收衣鉢。屏資緣也。洗足。淨身業也。
敷座。攝動歸靜也。而說法之原起矣。
時長老須菩提在大眾中。即從坐起。偏袒右肩。右膝
著地。合掌恭敬而白佛言。希有世尊。如來善護念諸
菩薩。善付囑諸菩薩。世尊。善男子。善女人。發阿耨多
羅三藐三菩提心應云何住云何降伏其心。佛言。善
哉善哉。須菩提。如汝所說如來善護念諸菩薩。善付
囑諸菩薩。汝今諦聽。當為汝說。善男子。善女人發阿
耨多羅三藐三菩提心應如是住如是降伏其心唯
然世尊願樂欲聞（應云何住。與後文云何應住不同。蓋前問功夫下手。後問有法示人
也。經意自別）。
註　時。即食畢安坐時。長老。高年有德之稱。須菩
提解空第一。在十大弟子之列。全空之性。真是菩
提。故名須菩提。空性出生萬法。又名空生。空性隨
緣應現。利人利物。亦名善現。左為邪。右為正。示去
邪歸正之義。袒肩。全身擔荷也。膝地。屈己順承也。
合掌。心合於道。道合於心也。皆修敬之儀。希有。讚
佛之詞。如來。佛之通稱。如者。真性之本體。來者。真
性之應用。即寂然不動。感而遂通之義。護者防其
偏邪。念者護之切。付者傳以正道。囑者付之殷。菩
薩。華言覺有情。謂能自覺。又能覺悟有情也。指凡
學於如來者言。如來善護二句。引起全經。以後凡
佛所言。皆是護念付囑也。既云護囑菩薩。又以善
男女為問。以眾生俱可證菩薩也。阿。無也。耨多羅。
上也三。正也。藐。等也。菩提。覺也。皆梵語也。無上正
等正覺心。即是佛心。人之真性也。真性包含太虗。
無得而上之。故云無上。然佛與凡夫。性相平等。故
云正等。其圓明普照。無偏無虧。故云正覺。發此心
者。乃發吾當下具足之菩提心也。住。止也。是靜存
本位。降伏。是妄念突起。力為制伏也。上下兩心字
相應。菩提心。乃最初之真心也。其心。是顛倒之妄
心也。諦。詳審也。兩如是。謂既發無上菩提心。即應
如其所發之覺心而安住降伏也。二句自應一串
說下。唯。領諾也。然。是其言也。願是誠心。樂是鼓舞
心。欲是迫切心。如此始能諦聽。故繼以涕泣。終以
歡喜。
論　此善現啟請安住降伏之旨。開萬世教門心
法也。發阿耨多羅三藐三菩提心句。經中凡二十
九見。為全經之綱。一點菩提心。是金剛正眼。萬法
總持。菩提心一發。智光便現。名為般若。一切萬行。
從此而生。所以學佛人。初從淨信。直至成佛。總離
不得發菩提心也。如來說箇如是二字。見得此心
發處。即是住處般若。慧光觀照。自心見性。即無妄
念。無妄念即是降伏。但此處尚未說明。至下文無
相無住。方證修因。
講　當佛敷坐之時。有長老名須菩提者。乘機發
心。願佛化度眾生。因起而請曰。希有哉世尊也。如
<pb n="947"/>
來起慈悲心。善能護持眷念眾菩薩。使之信受。善
能以佛法付委囑託眾菩薩。使之奉行矣。若有善
男女。學道之初。先發此無上菩提之佛心。當如何
常住。而使之不退轉。妄心若起。當如何降伏。而使
不惑亂我真心乎。佛言善哉善哉。汝云如來善教
諸菩薩。此言正合我心。汝其詳審諦聽。吾當為汝
說。夫人之一心。朋從往來。攻取日眾。最難發此菩
提覺心。若既發此一念。則滿腔中。純是天理。真如
本性。自然顯露。應如是常住而不遷。如是一切妄
心。不待驅除。自能降伏矣。須菩提領悟其言曰。世
尊。弟子願聞佛之教。
佛告須菩提。諸菩薩摩訶薩。應如是降伏其心。所有
一切眾生之類。若卵生。若胎生。若濕生。若化生。若有
色。若無色。若有想。若無想。若非有想。非無想。我皆令
入無餘涅槃而滅度之。如是滅度無量無數無邊眾
生。實無眾生得滅度者。何以故。須菩提。若菩薩有我
相。人相。眾生相。壽者相。即非菩薩（別本非無想上。有若字。舊本經中。凡
即通作則。因避高麗諱稷。改即為則。凡兩合之義為即。相仍之義為則。即可用之相仍。則不可用之合兩。今從
之）。
註　摩訶。大也。謂心量廣大也。未發心稱善人。已
發心稱菩薩。一切眾生。該下九種而言。卵生。禽鳥
也。胎生。人與獸也。濕生。水族也。化生。蠅蚊類也。此
四種。是欲界受生差別也。有色。但有色。身而無情
欲也。無色。但其靈識而無色身也。有想。方寸之中。
尚有計慮也。無想。淨涵萬有。一念不動也。非有想。
非無想。雖一念不動。不似木石之無知也。此五種。
是心念差別也。眾生在五蘊中受生。真性既迷。則
墮於胎卵濕化。虗空等神。天魔等鬼。所以輪回六
道。難入涅槃。六祖俱指心說。蓋剖示其受生轉變
之所以然。非謂人心如此。即謂之胎卵濕化也。我
者。代度生菩薩設為自任之詞。非佛自謂也。令者。
指九種言。煩惱俱盡為無餘。不生為涅。不死為槃。
是圓滿清淨。能所全消。超脫輪回。出離生死。究竟
到彼岸地位。誤認為死。則大謬矣。滅消滅。滅盡癡
愚煩惱。度化度。度脫生死苦海。眾生皆有夙業。遇
佛而後得果。是謂令入無餘涅槃而滅度也。相。形
迹也。我相。自私自利。止便身圖也。人相。痛癢無關。
分形絕界也。眾生相。區別靈蠢。品類以分也。壽者
相。畏死倖生。希冀不老也。無眾生得滅度。即是無
四相。正降伏之要也。
論　此答降伏之問。而教以度生。不著四相也。尊
者首請應住。次問降伏。而世尊先酬次問者。以菩
薩所發大心。為度生之心。故以度生開示之。蓋菩
提心。即天地之心。必度盡眾生。方完得本來分願。
所以眾生受生不同。佛皆導之。覺悟本心。入於一
真法界。而使業緣盡滅。度脫輪回。實以眾生性中
自具般若。各完本性。便為滅度。即使度盡眾生。不
過還其本然而已。所謂實無滅度也。度生無度。即
是無相。無相便是降伏。四相。經內頻呼疊喚。此最
淨染關頭。教人加意蕩滌。方是無上正等覺也。圓
覺經云。未除四種相。不得成菩提。
講　佛告曰。須菩提。諸菩薩性量廣大。應如是降
伏其心。果何道以致之。蓋我之心。即人物之心。所
有一切眾生之類。若世間之卵生胎生濕生化生。
天上之有色無色有想無想非有想非無想。皆是
眾生妄心結習所致。我皆令其超越生死。滅其業
障而度脫之。如是滅度無量無數無邊之眾生者。
豈我真能滅度哉。以眾生原有佛性。只是迷而不
悟。今心地開朗。頓見本性。是自性自度。於我何功
焉。所以度而無度者何。惟無四相故也。若見有度
人之我。則有我相。見有所度之人。則有人相。見我
所滅度無量無邊。則有眾生相。見我與眾生同到
涅槃。則有壽者相。有此四相。即非三輪體空之菩
<pb n="948"/>
薩矣。
復次。須菩提。菩薩於法。應無所住。行於布施。所謂不
住色布施。不住聲香味觸法布施。須菩提。菩薩應如
是布施。不住於相何以故。若菩薩不住相布施。其福
德不可思量。須菩提。於意云何。東方虗空可思量不。
不也。世尊。須菩提。南西北方四維上下虗空。可思量
不。不也。世尊。須菩提。菩薩無住相布施福德。亦復如
是不可思量。須菩提。菩薩但應如所教住。
註　復次。還與須菩提言也。法字。總六度萬行諸
法。所該甚廣。下文六塵。從法中抽出來。以六塵為。
日用切要也。此住字。作執著解。六度以布施為首。
此布施。主法施言。此經句句是般若法施。菩薩心
施。與財寶施。身命施不同。觀行於布施行字。非是
斷滅。眼耳鼻舌身意為六根。色聲香味觸法為六
塵。觸。身所感觸也。諸法皆緣心生。故屬意。不住相
者。指不住六塵之相言。菩薩化度眾生。教以清淨
六根。不染六塵。可以證解脫。乃法施也。應如是布
施句。承上複一句引起下文。福德即福慧。不住相
布施。則心境如如。有自然之福德。非福報之謂也。
東西南北四維上下。謂之十方。總是一個大字。虗
空者。太虗之中。蕩然空朗也。是喻不可思量。以顯
無相福德之妙。末住字。作止住義解。如來教菩薩
法。不過住無所住。菩薩受如來教。但當如其所教。
以無住為住也。
論　此答應住之問。而教以布施。不住塵相也。菩
薩發心。度生為事。菩薩六度。布施居先故。度生布
施。皆為降住中事。上言滅度眾生。不著四相。然要
離四相。必先不住六塵。蓋菩薩心量。徧該法界。布
施一切。利益眾生。必使盡證解脫。然後此心無歉。
但一涉交接。事物相纏。最易粘著。須養得此心一
邊不著。方其體之虗。如明月當空。及其應之靈。如
流水曲注。以菩提妙心。行菩提大用。不著六塵。無
所貪著。意境盡化。迹象胥融。地闊天空。其福德乃
無限量。佛法廣大。與天地參。福德不可思量。並非
虗語。按此言無住相行施之福德。雖無較量意。然
為下九番。言福德總攝。後文即緣此。為較量也。準
此問答。便已經終。蓋大乘正宗經文。於此已備。下
特以四句偈。綜括經旨耳。
講　佛因無相之義。再告須菩提曰。菩薩於六度
萬行之法。當空此心。無所執著。以為敷布設施。何
則六塵一有所著。便不能空此心。以施於眾生。菩
薩舍其所貪。歸於空寂。不於六塵上有所係累。但
自性虗通。妙圓明淨。隨感而應。不住於相也。何以
故。若菩薩不住相布施。則所有善根。純熟圓滿。永
得無上菩提之道。其福德豈可限量哉。吾試問爾。
如十方虗空。可思量不。須菩提言。大莫大於虗空。
非人之所能測度也。佛言無住相布施之福德。亦
如虗空之不可思量。須菩提。汝學佛之菩薩。但當
如我所教無住相布施之理。以住其心可也。
須菩提。於意云何。可以身相見如來不。不也。世尊。不
可以身相得見如來。何以故。如來所說身相。即非身
相。佛告須菩提。凡所有相。皆是虗妄。若見諸相非相。
即見如來。
註　身相。謂佛應身三十二相也。見如來。指法身
言。謂真性佛也。如來所說之如來。乃是佛號。凡所
有相。指一切物相而言。凡四相法相非法相。皆在
其中。兼空有兩層。即見如來。見眾生本性之如來。
即菩提心也。
論　此言有相皆妄。而顯無相之真佛也。上文說
箇不住相。尚未說出。所以不當住相之故。至此說
凡所有相。皆是虗妄。虗妄豈可住著。若見諸相非
相。此無相處。即如來法身也。此經是破相宗。無相
是真佛。乃從源頭上。破見非相。不落於有。見相非
<pb n="949"/>
相。不滯於無。即妄即真。即有即空。原無二體。得見
真空實相。故曰即見如來。此第一義諦。大乘之真
見也。按唐圭峯以凡所有相四句。為經中之四句
偈。持論甚正。蓋此四句為大乘正宗。包括全經之
旨。下經若以色見我四句。即此見相非相二句。如
夢幻泡影四句。即此凡所有相二句。
講　佛恐須菩提聞無相之旨。所悟尚未盡徹。故
舉身相徵詰之曰。須菩提。可執四大色身。謂如來
在是否。須菩提言。不也。不可以身相得見如來。蓋
如來所說身相。不過形體之末。非真空無相之道
也。佛於是曉之曰。世間凡有形相可見者。皆是假
合變幻。不是本有真實之理。雖有所見。亦妄見也。
若見諸相。便識破非我真實本相。自能迴光返照。
即見色身中。有法身自性之如來。隨處顯現矣。如
來豈可外求耶。
彚解　自善現啟請至此。凡四節為一段。全經以
無相為宗。而此特為無相之總綱。統為大乘正宗。
前示離相度生。以彰妙慧。無相行施。以稱妙福。非
相見佛。以印妙心。總之相皆虗妄。能見本性真空
實相。即見真佛。末揭出破相宗之四句偈。已將全
經大旨。都行包括。故下文隨接如是言說章句。作
一兜裹。以後反覆開導。皆是申明無相之義。
須菩提白佛言。世尊。頗有眾生。得聞如是言說章句。
生實信不。佛告須菩提。莫作是說。如來滅後。後五百
歲。有持戒修福者。於此章句能生信心。以此為實。當
知是人。不於一佛二佛三四五佛而種善根。已於無
量千萬佛所。種諸善根。聞是章句。乃至一念生淨信
者。須菩提。如來悉知悉見。是諸眾生。得如是無量福
德。何以故。是諸眾生無復我相。人相。眾生相。壽者相。
無法相。亦無非法相。何以故。是諸眾生。若心取相。則
為著我人眾生壽者。若取法相。即著我人眾生壽者。
何以故（三字盛釋。及各正本。俱定為衍文）若取非法相。即著我人眾
生壽者。是故不應取法。不應取非法。以是義故。如來
常說汝等比邱。知我說法。如筏喻者。法尚應捨。何況
非法。
註　如是言說章句。指上數章而言。信為入道之
門。實信者。信此章句為真實之諦也。佛滅度後。正
法五百年。像法一千年。末法三千年。後五百歲。正
末法時也。持戒。諸惡莫作。修福。眾善奉行。信心。慧
心也。能生者。戒定既具。智慧自生也。善根。即菩提
心。種有生發義。所。猶處也。一念。專念也。上云實信。
以佛語為實而信之。此云淨信。心常清淨。不生妄
念也。悉知悉見。心合於佛。佛合於心也。福德。清淨
中自具福德也。法相。以法為有也。非法相。以法為
無也。無四相。則人空。無法相。則法空。無非法相。則
空亦空。有無雙遣。方是真空。取。即著也。反言之。以
明法相非法相之不可有也。如來常說云者。蓋古
佛有是語。而復述之也。筏。船也。喻。譬也。言譬如以
筏渡人。既濟而筏無用也。
論　此因須菩提問實信。恐菩薩於四相之外。別
生法執。必并法與非法之相皆空。方可言淨信也。
佛法大海。信為善入。善現聞佛說法。實深信受。又
欲眾生同生信心。共登覺路。故有是問。然開口說
言說章句。即存一法相於胸中。佛先教學者能生
信心。以此為實。又恐學者徒泥言說。不求心得。故
云無法相。又恐學者執著無法。入於沈空。斷滅不
去。探討其言。以悟真理。故復下轉語曰。亦無非法
相。且申其誡曰。法尚應捨。何況非法。兩頭截住。乃
為淨信也。淨信。是眾生可以成佛作祖之善根。三
是諸眾生句。諄諄提命。直欲喚醒羣夢。
講　須菩提聞大乘正宗之教。恐後來眾生。未能
生信。乃白佛曰。世尊所說。菩薩未有不尊奉矣。倘
末世凡夫。得聞如是言說章句。果能生實信否。佛
<pb n="950"/>
曰。汝莫作是說。蓋此無相真空之理。必有大根基
之人。方能信任其道。設或佛滅後。至五百歲之遙。
有人持守戒律。廣修福田。能於此章句。確信為實
者。此人必從諸佛同源之所。斷除惡業。栽植善根
者也。若有此善根之人。聞得此經章句。乃至一念
之中。心常清淨。篤信不疑。此心便與如來相合。佛
智佛慧。無不知其存心。見其行事。是諸眾生。當得
無量清淨福德。此何故哉。是諸眾生。悟得真空無
相之理。無復有我人眾壽四相。是人空也。四相既
空。諸法無從得立。故不執有而為法相。亦不執無
而為非法相。是法空也。此何以故。是諸眾生。苟心
不空淨。便著我人眾壽之形迹。此人所易曉也。至
於我說無法相者。以吾真如本體。不在語言文字
之間。若取法相。與執著四相一般。若取非法相。又
涉斷滅見。與前著四相。又何異焉。是故不應取法
相。而以為有。亦不應取非法相。而以為無。則性體
之中。渾然形迹兩忘矣。以此義亦有原故。佛嘗謂
汝學道之人。當知我說此法者。因汝不能了悟真
空。超於彼岸。我不過假此法。度脫生死苦海。汝既
自見本性。證涅槃樂。則我之法當無所用矣。譬如
以筏渡人。既得登岸。筏即無用。由此觀之。有法尚
應捨矣。何況非法。又可執著於無。沈空守寂哉。
須菩提於意云何如來得阿耨多羅三藐三菩提耶
如來有所說法耶須菩提言如我解佛所說義無有
定法名阿耨多羅三藐三菩提亦無有定法如來可
說何以故如來所說法皆不可取不可說非法非非
法所以者何一切賢聖皆以無為法而有差別。
註　得。謂得於己也。說。謂教之人也。義字。頂上章
以是義故來。即指不應取法取非法說。無有定者。
不偏有。不偏無。兼法與非法言。然善現爾時尚未
了一切法。即非一切法。故不直曰無有法。而曰無
有定法。不可取。謂不可以色相取。不可說。謂不可
以口舌說。非法者。雖有而却無。非非法者。雖無而
却有。賢者。若四果之類。聖者。佛也。以字作用字解。
無為法。乃清淨覺性。不假人為者也。即是無住。即
是無相。即是無上菩提。長老先言無定。次言無為。
悟入聖境矣。
論　此承上不可取法取非法。而明無得無說之
真法也。前文說個若見諸相非相。即見如來。此兩
句該得全經意旨。但見如來處。落在實相上。則成
法相。落在非相上。則成非法相。所以前節將法與
非法。兩路截清。此却將如來所得所說徵詰者。兩
個如來字。正根上見如來字來。要勘他信處。落在
那裏。空生答以無有定法。不可取說。活潑潑地。恰
在箇中。末後說出無為法而有差別。不是脚踏實
地。怎能說得如此諦當。只此一語。為眾生說。可以
出生死。趨菩提。故下文遂以持經功德較量也。
講　前既說法相非法相。佛恐須菩提尚未透徹。
故問曰。汝以如來無上菩提之法。果有得於己耶。
抑以此法有所說而教之人耶。須菩提言。如我心
中悟佛所說義。則知無上菩提之法。此吾本來真
空。未嘗指定一法。名為無上菩提也。即佛所說。不
週隨機設教。何嘗指定一法。教人必如是而後修
哉。此何以故。如來所說無上菩提法。可以性修。不
可以相取。可以心傳。不可以言說。若執為有法。而
吾性虗靈莫測。非有法也。若執為無法。而吾性隨
感即應。又非非法也。蓋無上菩提之法。皆我自然
覺性。無假人為。故一切賢聖。皆同此無為法。聖人
具足清淨。故名為聖。菩薩自聲教而悟。故成為賢。
所證有差別爾。
須菩提。於意云何。若人滿三千大千世界七寶。以用
布施。是人所得福德。寧為多不。須菩提言。甚多。世尊。
何以故。是福德即非福德性。是故如來說福德多。佛
<pb n="951"/>
言。須菩提。（五字較訂補正）若復有人。於此經中受持。乃至四
句偈等。為他人說。其福勝彼。何以故。須菩提。一切諸
佛及諸佛阿耨多羅三藐三菩提法。皆從此經出。須
菩提。所謂佛法者。即非佛法。是名佛法。（四字較訂補正）。
註　三千大千。統言大世界。七寶。金。銀。琉璃。珊瑚。
瑪瑙。珍珠。玻璃也。此布施。作施捨看。福德者。修布
施之德。享現在之福也。福德性者。修性中之德。慧
光所照。福分過人。即真性也。尊者領悟。指出一性
字來。最為著眼信力曰受。念力曰持。發言成句為
偈。四句偈。或指經中二偈。或指無我相四句。圭峰
謂。凡所有相四句最妙。須知從經中受持說來。必
上有乃至字。下有等字。言於此經中受持一部一
章。乃至四句偈等。有自多至少。偈不一偈意。豈可
執四句。以求著落乎。菩提法。謂諸佛求真性之法
也。何佛非心。何佛法非心法。此經為般若真諦。故
曰皆從此經出。非單指經文語句言也。佛法者。真
諦之理。非佛法者。不執法也。是名佛法者。非斷滅
也。
論　此第一番較量福德也。福德前後九番較量。
義各有屬。此佛恐人因不可取說。住在無相無為
處。便欲毀棄言教。言教若棄。將何信解。所以特指
出無上菩提之法。皆從文字般若中來。人心具有
佛性。假文字般若。而後得悟。則此經即般若真性。
能生佛法。又恐人在佛法上。又生執著。隨下轉語
曰。佛法即非佛法。蓋佛法在心。而不在教。非佛法
者。無法相也。是名佛法者。亦無非法相也。經中凡
言即非是名三折筆處。皆具此兩義。佛每說經一
番。皆以布施較量福德一番。佛蓋知末法劫中。多
以施捨當修行。不解見性要旨。所以諄切反覆言
之耳。
講　前言法無為矣。佛恐人忽略般若章句。故以
持經功德較量。因設問曰。若有人充滿三千大千
世界之七寶。用以布施。是人所得福德多否。須菩
提言甚多。然是福德。乃有相之施。於我性真空無
相妙法。全不相關。必竟非福德性。故如來所言福
德者。乃人天小果之因。此所以為多也。佛言如再
有人。於此經中。信受其言。奉持其義。乃至四句偈
等。更為他人解說。則自覺覺他。其福勝於七寶布
施多矣。蓋彼乃住相布施。縱得濁福。福盡墮落。此
乃因經悟性。福等太虗。歷劫不壞。其福不遠勝哉。
此何故也。蓋此經乃修行之徑路。諸佛之身。及所
證之法。皆從文字般若而生。此外更無餘經矣。夫
無上菩提之法。即佛法也。然所謂佛法者。本來無
有。不過使之言下見性。乃虗名為佛法也。
彚解　自須菩提問實信至此。凡三節為一段。無
人無法。眾生修行無相也。無得無說。如來說法無
相也。至須菩提說出無為二字。般若正宗已是了
然。佛恐人將無為法。認作枯寂。住在這裏。殊不知
菩提一現。萬法具足。真性福德。無量無邊。正以此
經。即般若性。成佛之道。不外乎此。佛教人因經悟
性。非徒誦說已也。
須菩提。於意云何。須陀洹能作是念。我得須陀洹果
不。須菩提言。不也。世尊。何以故。須陀洹名為入流。而
無所入。不入色聲香味觸法。是名須陀洹。須菩提。於
意云何。斯陀含能作是念。我得斯陀含果不。須菩提
言。不也。世尊。何以故。斯陀含名一往來。而實無往來。
是名斯陀含。須菩提。於意云何。阿那含能作是念。我
得阿那含果不。須菩提言。不也。世尊。何以故。阿那含
名為不來。而實無不來。是故名阿那含。須菩提。於意
云何。阿羅漢能作是念。我得阿羅漢道不。須菩提言
不也。世尊何以故。實無有法名阿羅漢。世尊。若阿羅
漢作是念。我得阿羅漢道。即為著我人眾生壽者。世
尊。佛說我得無諍三昧。人中最為第一。是第一離欲
<pb n="952"/>
阿羅漢。世尊。我不作是念。我是離欲阿羅漢。世尊。我
若作是念。我得阿羅漢道。世尊則不說須菩提是樂
阿蘭那行者。以須菩提實無所行。而名須菩提是樂
阿蘭那行。
佛告須菩提。於意云何。如來昔在然燈佛所。於法有
所得不。不也。世尊。如來在然燈佛所。於法實無所得。
（今本是故名阿那含。無故字）。
註　能作是念者。謂曾萌得道之念也。前四我字。
乃代四果人設想之詞。佛氏有因有果。能修是因。
即得是果。須陀洹。華言入流。謂入聖人之流也。無
所入者。不著入流之相也。此聲聞初果。自聲教而
悟者曰聲聞。斯陀含。華言一往來。謂一往天上。一
來人間。便得涅槃。六祖云。前念起妄。後念即止。前
念有著。後念即離。目覩諸境。此心還有一生一滅。
無第二生滅。故言一往來。實無往來者。無往來之
相也。此聲聞第二果。比入流高一級。阿那含。華言
不來。謂直生四禪天上。不來欲界受生也。實無不
來者。不著不來之相也。此聲聞第三果。比尚有往
來。又高一級。阿羅漢。華言無生。謂諸漏已盡。無復
煩惱。不於三界內受生也。阿羅漢得無相之理。人
法俱空。已證涅槃。此又高一級。聲聞之道。圓滿已
極。故不名果而名道。實無有法者。謂無煩惱可斷。
無貪嗔可離。情無逆順。境智俱忘。無絲毫之法可
取也。無諍者。蓋有欲則爭。此既離欲。何諍之有。三
昧。華言正見。謂本覺心也。離欲。斷盡見思煩惱也。
阿蘭那。華言寂靜。樂。好也。謂好清淨行也。蓋佛嘗
有是語。而須菩提舉以為證也。實無所行者。謂本
性空寂。不著行相也。佛說以下。尊者自述其所造。
以證無相也。以上言四果。皆以無為法。而不著得
果之相。下復以佛之無相證之。如來。釋迦牟尼也。
然燈佛。即定光佛。是釋迦牟尼之師。實無所得者。
謂成佛由本心覺悟。無有法可得也。實字與上數
實字相應。
論　此歷徵一切賢聖修證處。皆以無為法。而不
取於相也。四果功夫。自有等級。每證一果。隨證隨
空。初果云不入色聲香味觸法。是知。欲境當避。如
初生果。二果云一往來。是蹈欲境不再。如方碩果。
三果云不來。是去欲境如遺。如已熟果。四果云離
欲。是脫然無纖欲可除。如既收果。此是漸教如此。
若是無上菩提。頓悟真空。即此金剛般若波羅蜜。
超入佛地矣。又何四果之足云。佛自謂成佛實無
所得。證四果之無所得。言無相之理。乃我自有之
真性。其成佛皆由。我心自悟而得也。於法無得。原
屬實相。不是斷滅。
講　須菩提言無為法。已悟菩薩修行矣。佛乃從
賢聖無為中差別以詰之。曰須陀洹曾作是念。我
必得此果否。須菩提言。不也。須陀洹得預聖人之
流。名為入流。而心無所得。不著入流之相。但未能
頓悟真空。僅能不入六塵境界耳。名須陀洹。其以
是歟。佛曰。斯陀含曾作是念。我必得此果否。須菩
提言。不也。斯陀含一往天上。一來人間。名一往來。
而心無所得。不著往來之相。蓋已悟真空究竟。能
出離生死。不受輪轉也。名斯陀含。其以是歟。佛曰。
阿那含曾作是念。我必得此果否。須菩提言。不也。
阿那含不來世界受生。名為不來。而心無所得。不
著不來之相。蓋本性光明。真空無我。內無欲心。外
無欲境也。名阿那含。其以是歟。佛曰。阿羅漢曾作
是念。我必得此道否。須菩提言。不也。阿羅漢萬緣
悉淨。外如木石。不動不搖。心如止水。不滲不漏。性
本真空。實無一法可得也。名阿羅漢。其以是歟。世
尊。若阿羅漢作得道之念。即著我人眾壽四相矣。
所以佛曾說我一念不生。與人無忤。得無諍三昧。
弟子中最為第一。必是我脫盡人欲。斷絕此念。方
<pb n="953"/>
許我為離欲阿羅漢也。我若作此念。可以得阿羅
漢道。則又生妄念。佛即不說我好寂靜之人矣。以
我須菩提。外雖有行。心中無一可得。佛故名為樂
阿蘭那行。佛終恐其所得之心未除。又從而默化
之曰。我當初在然燈佛處。果得本師之法否。須菩
提言。不也。如來一心清淨。雖在燃燈佛處。不過因
師開導。實乃自悟自修。於法實無所得也。
須菩提。於意云何。菩薩莊嚴佛土不。不也。世尊。何以
故。莊嚴佛土者。即非莊嚴。是名莊嚴。是故須菩提。諸
菩薩摩訶薩。應如是生清淨心。不應住色生心。不應
住聲香味觸法生心。應無所住而生其心。
註　莊嚴。如建塔造寺。設像供養之類。一大世界。
必有一佛設化。謂之佛土。黃金為地。七寶為林。是
莊嚴佛土也。自性佛土。本來具足。不假莊嚴。故云
即非莊嚴。心常清淨。無嚴而嚴。故云是名莊嚴。應
如是生清淨心。指上非莊嚴說。前云生淨信。是一
念之覺。此生清淨心。是全體之修。六度萬行。總為
修此清淨。是本來地。即究竟地。前不住色等布施。
此不住色等生心。攝事歸心。言不住較細。且前云
應無所住行於布施。此云應無所住而生其心。并
不著布施之相。清淨之不已處。即是生也。有所住
而生心。是濁亂心無所住而生心。乃為清淨心。生
其心者。又非槁木死。入於頑空也。無住生心句。
是全經大旨。
論　此揭出安住降伏要旨。教菩薩以清淨為莊
嚴也。菩薩修六度萬行。佐揚佛化。非不莊嚴佛土。
但不取外相莊嚴。當知莊嚴是清淨心。無住相心。
心無所住。則絲毫不挂。萬境澄澈。即清淨也。譬如
一鏡當空。無所不照。何等清淨。若先著一物。則空
明遮蔽。焉能照物。無所住。是從實趨空。生其心。是
從空生覺。此心字。是正智。是真心。但住著於境。則
隱而不現。心若不住。般若了然。生其心者。顯現本
有真心。非突然生起也。此句是金剛正眼。般若妙
心。昔六祖聞無所住而生其心句。即大悟曰。何期
自性。本自清淨。何期自性。本不生滅。何期自性。本
自具足。何期自性。本無搖動。何期自性。能生萬法。
學者在祖師門下。當從無住生心處。體會微旨。
講　前言佛無所得。學佛諸菩薩。安可徒事莊嚴
佛土。而不返求諸心哉。故告須菩提曰。菩薩居佛
土之中。果作善緣福業。使佛土莊嚴否。須菩提言。
不也。佛所謂莊嚴者。即非外貌相好之莊嚴。必其
心地明潔。萬行具足。是名莊嚴也。佛於是順其詞
而語之曰。菩薩莊嚴。既不在於外飾。當返而求諸
心。使泰宇之中。湛然常虗。無一毫染濁。靈臺之內。
寂然常定。無一絲擾亂。當如是生清淨心。不當住
在色聲香味觸法生心。一有所住。便不能清淨矣。
須知清淨心。妙湛圓寂。不泥方所。本無所住也。於
無所住而生其心。如明鏡當前。物來悉照物去。即
空自然十分清淨。是淨土莊嚴孰甚焉。
須菩提。譬如有人。身如須彌山王。於意云何。是身為
大不。須菩提言。甚大。世尊。何以故。佛說非身是名大
身。
註　須彌。山之極大。為眾山之王。故云山王。人身
豈有是大。不過假設之詞。如七寶滿大千之類。上
言心。此言身者。非反說到身外也。身字即作心字
看。非身謂法身。即真心本性也。非身名大身者。即
真心之無住。足以包太虗。藏沙界也。
論　此承上文無住生心而言。以見心量之廓周
無盡也。言心無所住。則淨心常生。法身圓滿。此心
最為廣大。如來設大身為問。尊者悟得無住。真心
徧滿法界。妙含萬有。量等虗空。雖須彌不足喻其
大。問答至此。乃見身土皆空。心境雙絕。不言福德。
而福德難量矣。故下文遂較量福德。
<pb n="954"/>
講　前言莊嚴佛土。不如清淨此心矣。又恐錯認
色身為大。不知心為大。故設問曰。須菩提。譬如人
身如須彌山王。可以言大否。須菩提以甚大答之。
何以故。色身雖大。為有生滅。必竟不名大身。佛說
非身。纔是我之清淨本心。此心包含太虗。充滿法
界。無相無住。頓入圓明。乃真法身。是名大身也。
須菩提。如恒河中所有沙數。如是沙等恒河。於意云
何。是諸恒河沙。寧為多不。須菩提言。甚多。世尊。但諸
恒河。尚多無數。何況其沙。須菩提。我今實言告汝。若
有善男子善女人。以七寶滿爾所恒河沙數三千大
千世界。以用布施。得福多不。須菩提言甚多。世尊。佛
告須菩提。若善男子善女人。於此經中。乃至受持四
句偈等。為他人說。而此福德勝前福德。
註　恒河。西土天竺河。周迴四十里。沙細如麫。佛
多在此說法。故取為喻。沙等恒河。是倒裝文法。謂
恒河如沙之多也。亦是假設之詞。前只言三千大
千世界。此言如恒河沙數。其大且多。益不可量。勝
前者。勝於布施之福也。
論　此第二番較量福德也。前第一番較量。因前
止說得人法俱空。總歸於無為。故言佛法皆從此
經出。以啟發之。以下歷舉聲聞菩薩。俱從無為法
中。現出許多差別。結勸諸菩薩無住生心。而託大
身作喻以驗之。則清淨法身中之全體大用。一齊
俱現矣。此較量功德。所以一步深一步也。
講　前言無住生心。則清淨之福。不可量矣。佛故
即布施推廣其義曰。須菩提。恒河之沙。固多矣。設
或不止一恒河。數其如沙之多恒河。是諸恒河中
之沙多否。須菩提言。甚多。但諸恒河。且多而無數。
何況恒河中之沙乎。佛謂須菩提。若有善男子。善
女人。以七寶滿恒河沙數。三千大千世界布施。得
福多否。須菩提又以甚多答之。佛曰。若有善男女。
於此經中。受之而無疑。持之而不失。必見自己真
如菩提本性矣。又能以真空妙義。為人解說。使人
心地開通。明了自性。可以脫離輪迴。永超生死。則
是人己兼成。此其福德。歷劫常存。豈恒沙布施可
及哉。
復次須菩提。隨說是經。乃至四句偈等。當知此處。一
切世間天人阿修羅。皆應供養。如佛塔廟。何況有人
盡能受持讀誦。須菩提。當知是人。成就最上第一希
有之法。若是經典所在之處。即為有佛。若尊重弟子。
註　隨說。與後盡能相應。是隨舉經文之義。此處。
即說經之地。世間天人阿修羅。謂天道人道及魔
道也。供養。如香花瓔珞幢幡寶蓋之類。塔。藏佛舍
利者。廟。樹佛形像者。受者領會其意。思慧也。持者
服膺弗失。修慧也。對本曰讀。離本曰誦。聞慧也。未
受持而誦讀。領益猶淺。既受持而讀誦。取類乃深。
萬行修持。俱攝在四字內。能趨菩提名最上。諸乘
不及名第一。世間所無名希有。法。即菩提法也。必
成就法。然後能成就功德。故下文遂言成就功德。
兩若字。不是虗字。乃深讚成就第一者之詞。尊重
弟子。弟子中之可尊重者。經典法寶也。有佛佛寶
也。尊重弟子僧寶也。經典所在之處。即三寶共處
也。
論　上言持經功德之勝。此申言其所以勝也。前
兩言獲福以受持。與為他人說並提。恐學人徒逐
章句。虗務福勝。而於第一義諦。未能思維修習。則
自己不能成就。何能利益他人。故歸重受持。以示
說法之本。隨說者。一節之般若也。盡能者。全體之
般若也。盡能受持讀誦者。金剛深慧。無一不入六
字中。有無量功行在。經典在何處。即在此心。若盡
能持誦之人。自心誦得此經。自心解得此經義。自
心體得無著無相之妙理。念念精進。常修佛行。其
智與理冥。視經典所在。即如有佛。即上文見如來
<pb n="955"/>
也。歸依護持。自視為尊重大乘弟子。即下文荷擔
如來也。
講　上言持說是經福德之勝於何見哉。佛再告
須菩提曰。若有人隨舉經文之義。乃至四句偈等。
為之講說。令聽者除迷妄心。則說經之處。自然感
得世間天人阿修羅等。皆來恭敬。如藏身之塔。供
像之廟。殷勤瞻禮矣。夫隨說句偈。尚能感天龍八
部。供養如此。何況有人。盡能以此全經。受持而體
驗於心。讀誦而研窮其義。則知是人。以一心成就
阿耨多羅三藐三菩提法。真最上而無以加也。第
一而無可比也。又絕無而僅有也。若是經典在處。
即佛在處。心常清淨。得真如妙性。非即佛門之高
弟子歟。
彚解　自佛言四果至此。凡五節為一段。佛以四
果無念。釋迦無得。為無相證。隨言莊嚴亦無相。特
為諸菩薩。揭出應無所住。而生其心句。為作佛宗
旨。千聖心源。在此一語。又言無住生心之量。最為
廣大。其福德之勝。惟在持此經耳。善現至此。已領
妙悟。故下文直請經名。及受持法。
爾時須菩提白佛言。世尊。當何名此經。我等云何奉
持。佛告須菩提。是經名為金剛般若波羅蜜以是名
字。汝當奉持。所以者何。須菩提。佛說般若波羅蜜。即
非般若波羅蜜是名般若波羅蜜。須菩提。於意云何。
如來有所說法不。須菩提白佛言世尊。如來無所說
（古本無是名般若波羅蜜句）。
註　佛說皆經也。初稱言說章句。次稱法。次稱經。
至此請立經名。蓋欲知義趣。須先識經名。因請示
名。庶不使奉持無法也。法名般若。照見萬法皆空
也。法喻金剛。專指一真不壞也。佛將般若二字安
名。又加金剛二字。以見至堅至利。不與萬法為侶。
乃一切俱空。一切具足。即是到彼岸也。一部真經。
都該在七字內。奉持此名字。即奉持全經。不可更
贅一語也。法性本空。無可執著。故云即非。中有真
覺。萬象光明。故云是名。又恐聞說經名。不認自心。
徒認作法。故復詰之。而善現已於即非般若中。悟
無法可說也。
論　此佛特示經名。是一部金經點眼處也。從前
說降伏安住。並未說出般若。其間如度生破盡度
相。布施破盡施相。見佛破盡身相。淨信破盡法相。
如是堅固。如是猛利。全是般若之智慧。如金剛之
能斷。蓋本心淨明真慧。隨緣不變。能摧斷一切煩
惱。而不為一切所摧。是為金剛般若。此經所說。直
指心體。乃斬絕妄緣。智慧到彼岸之法也。然般若
是人清淨心體上。一點靈光。離一切相。即一切法。
盡大地。無有一法是般若存住處。亦無有一法不
是般若放光處。即非即是。直使奉持者胸中。不留
一個字脚。
講　善現聞第一希有之法。已覩指知歸。遂發心
奉持。請立經名。白佛言。世尊。持說是經。成就希有
法矣。不識此經當以何命名。我等云何奉持乎。佛
曰。是經當名為金剛般若波羅蜜。蓋明是經者。其
智慧如金剛之堅利。斷絕外妄。直達諸佛菩薩之
彼岸也。以是名字。汝其奉持之。所以奉持者當何
如。佛說般若波羅蜜者。妙覺本性。湛若太虗。體既
尚無。何名之有。如來恐人方斷滅見。不得已而虗
名為般若波羅蜜也。真性本來如此。更有何法可
說乎。須菩提。如來有所說法否。善現知諸法原空。
即印證曰。如來萬法皆空。有何可說。
須菩提於意云何。三千大千世界。所有微塵。是為多
不。須菩提言甚多世尊須菩提。諸微塵如來說非微
塵是名微塵。如來說世界非世界。是名世界。
註　微塵者。八萬四千塵勞也。世界者。眾生世界
也。三千大千世界所有微塵。所謂眾生無邊。煩惱
<pb n="956"/>
無盡也。能修般若無相無著之行。了妄念塵勞。即
清淨法性。故云即非微塵。了妄即真。真妄俱泯。故
云是名微塵。性無塵勞。即佛世界。性有塵勞。即眾
生世界。了諸妄念。湛然空寂。故云即非世界。證得
法身。普見塵剎。應用無方。故云是名世界。
論　此示塵界皆空。以顯般若之用。所謂觀照般
若也。若以塵界觀之。則滿目萬象。森然塵境。若以
非塵界觀之。則一道虗閒。真空真寂。所謂寂滅虗
靈。寄森羅而顯象。縱橫幻境。歸一性而融真。蓋般
若心光。大包千界。細入微塵。則盡十方世界。無非
自己光明也。佛謂文殊曰。在世離世。在塵離塵。是
究竟法。即非塵非界意。
講　佛告須菩提曰。三千大千世界。所有微塵。果
多乎否。須菩提以甚多答之。佛曰。如來說諸微塵
者。原是幻妄之物。而靈虗之府。太空澄澈。非微塵
所可污。故不是微塵。乃假名為微塵也。如來說世
界者。原不是我心中本有的。而心地廓然。淨無瑕
穢。便是出世間法。非世界所得囿。故不是世界。乃
虗名為世界也。
須菩提。於意云何。可以三十二相見如來不。不也。世
尊。不可以三十二相得見如來。何以故。如來說三十
二相。即是非相。是名三十二相。
註　三十二相。莊嚴端好。指全身而言。此乃色身
佛也。見如來。指法身言。觀相原妄。無可指陳。不妨
相即無相。故曰即非身相。觀性原真。塵塵妙覺。不
妨無相即相。故曰是名三十二相。
論　此言非相即相。以顯般若之體。所謂實相般
若也。上言塵界非塵界。是離幻歸空。此言身相非
身相。是即空悟實。三十二相。只是色身如來。當知
別有一箇真性如來。非色非空。超然萬象之表。無
變無壞。總歸一真之中。故云是相即非相。識得非
相。是名真相。
講　佛問須菩提。可以三十二相見如來否。須菩
提言。如來之相。雖勝妙殊絕。不宜以形色求之。何
以故。蓋如來所說相者非真相也。妙體如如湛然
常寂。乃諸佛本心也。是名三十二相。
須菩提若有善男子。善女人以恒河沙等身命布施
若復有人於此經中。乃至受持四句偈等為他人說
其福甚多。
註　佛初以大千寶施較經勝。次以河沙寶施較
經勝。皆外財也。至此說到身命布施。是內財也。較
財施雖優。總是有漏因果。不若持經之福勝也。此
為下文較量身命之始。
論　此第三番較量福德也。受持。是法身因。故福
最為殊勝。此段經文。前以奉持始。後以受持終。極
宜留意。蓋真能奉持者。稱性而行。本心而現。莫非
金剛全體也。
講　由斯以觀。益信持經之福勝矣。須菩提。世間
所重者。莫過於身命。若有人以恒河沙之多。比此
身命布施。如摩頂放踵。利天下為之。其所獲之福。
比寶施有加焉。但不明本性。特頑福而已。若以此
經及四句偈等。受持而講說之。則自利利他。其獲
福無量。較彼捨身者。不甚多乎。此金剛般若波羅
蜜。所當受持也。
彚解　自須菩提問經名至此。凡四節為一段。是
一部經點眼處。通段皆言般若法。以答奉持之意。
般若非般若。是言智體無相。以下離文字相。故無
所說。離煩惱相。故非微塵。離人天相。故非世界。乃
至離佛色身。故非三十二相。一切無所著。方是般
若法。方是真受持。此成就第一希有之法。非身命
施所能及也。故下文但讚嘆能契此理。以教人者。
其福無量。
爾時須菩提聞說是經深解義趣涕淚悲泣而白佛
<pb n="957"/>
言希有世尊佛說如是甚深經典我從昔來所得慧
眼未曾得聞如是之經世尊若復有人得聞是經信
心清淨即生實相當知是人成就第一希有功德世
尊是實相者即是非相是故如來說名實相。
註　聞字。與前願樂欲聞相應。聞說是經三句。摹
寫空生之聞境。下數聞字。空生自寫其聞境。即以
能聞望人也。經以般若為名。般若以無相為主。不
住於相。便是此經之義。義之究竟歸著處為趣。不
住於相則生實相。便是義中之趣。空生傷覺悟之
晚。故感極涕零也。甚深經典。即般若非般若之法。
信心者。信無我四相。而修不住之行也。清淨者。即
人法兩空。不住於相也。實相者。即清淨法身。非有
非無。不生不滅。如如不動。實相般若也。生實相者。
蓋人心本自清淨。以住相故生虗妄。以不住相。即
顯自性。故生實相也。實相即是本性空淨。非有形
相可執。故下轉語云。是實相者即是非相。
論　此善現因自己幸聞此經。而願當世之聞經
淨信。以生實相也。佛說如是甚深經典。不惟人空。
而且法空。并般若智相亦空。昔得慧眼。於有見空。
今聞此經。於空亦遣。人能解此經義。信自心本來
清淨。保此湛然之本體。由是妄念。全消天理常住。
實具般若。所謂生實相也。實相即從無相中生出。
猶鑑空即能照也。實相即是非相者。猶鑑中本無
形也。佛說無相處。俱是說實相處。生實相三字。要
著眼。後人目釋氏為空門。專言虗無寂滅。豈不罪
過。
講　上言般若之法。爾時須菩提深解無相之義
趣。涕淚悲泣。傷聞經之晚。白佛言。希有世尊。佛說
如是深奧經典。我從來修行。雖具慧眼。聞法甚多。
未曾如此之妙者。我既聞此經。已悟自性清淨中。
本來有此真實矣。若再有人。聞是經典。一念發篤
信之心。其心純是天真。毫無欲塵所累。便得清淨
般若。則性中具如來法身。即生實相。當知是人成
就第一希有功德矣。世尊。是實相者。即真空自性。
本無形迹。是故如來所說實相。總屬鏡花水月。豈
真有實相之可名哉。
世尊我今得聞如是經典信解受持不足為難若當
來世後五百歲其有眾生得聞是經信解受持是人
則為第一希有何以故此人無我相無人相無眾生
相無壽者相所以者何我相即是非相人相眾生相
壽者相即是非相何以故離一切諸相即名諸佛。
註　信解者。心無所疑。而了然悟也。受持者。心既
領悟。而守之堅也。無四相。證人空也。四相即非相。
證法空也。離一切相并空見亦忘也。如是乃為清
淨名諸佛。所謂生實相也。
論　上文聞經。為現在世人言。此願後世之聞經
信持。以徵離相也。空生甫幸自聞。即以能聞望人。
且望後來五百歲之眾生。一則曰第一。再則第一。
與佛以獲福歆動持說者。同一惓切。又恐眾生誤
認受持讀誦。全在章句。於自家善根。不能生發。故
先言信心清淨。次言信解。以示受持讀誦之本。無
我四相。證入空智也。若止能證人空。尚屬二乘。何
為希有。而是人更解諸法本來寂滅。諦見四相即
是非相。證法空智矣。法空尚是菩薩。何云第一。而
是人又。解非法之空亦空。淨悟三空。契合實理。靈
光發現。可證清淨法身矣。故曰即名諸佛。
講　須菩提曰。我親侍如來。得聞妙法。自能信其
言之實。解其理之妙。聽受而持守之。不為難事。若
末法濁世。離佛遙遠。茫茫苦海。而能歸依佛教。聞
是經而信解受持。此人明了自性。真第一等人。甚
為希有。何也。以其頓悟真空。四相俱無也。是人所
以無四相者何也。為他信心清淨。了知五蘊本來
空寂。我相即是非相。彼此原來絕待。人相即是非
<pb n="958"/>
相。萬象一法所印。眾生即是非相。億劫不出剎那。
壽者即是非相。既悟諸相非相之旨。所以當體全
空也。又何以知四相非相。蓋無相是人空。非相是
法空。人法俱空。并空見亦忘。即到覺位。可以名為
佛矣。
佛告須菩提如是如是若復有人得聞是經不驚不
怖不畏當知是人甚為希有何以故須菩提如來說
第一波羅蜜即非第一波羅蜜是名第一波羅蜜（石本
非第一上。無即字）。
註　如是如是。印許善現所言。亦以接引後世也。
怪愕曰驚。惶恐曰怖。退縮曰畏。能信解受持。實相
現前。乃能不驚不怖不畏。故曰希有。金剛般若。貫
徹五度。為第一波羅蜜。非第一者。是清淨之心。是
名第一者。乃圓證之詣。
論　此因空生既能解悟。便要他實行般若。以證
實相也。六波羅蜜中。惟般若能成就法身。故云第
一。前言般若即非般若。是就般若一波羅蜜而言。
乃無相體性也。此第一即非第一。是對餘五波羅
蜜言。而說六度。總一般若。萬行同成第一。以起下
忍辱布施。離一切相之意也。般若為第一。又併第
一而遣之。經義所以微妙。
講　佛因須菩提之言。即印可之曰。汝言深契佛
理。如是如是。後果有人。得聞般若妙法。不驚而無
疑心。不怖而無懼心。不畏而無退心。則諦聽受持。
永無退轉。此人甚為希有。何也。諸波羅蜜。以般若
為第一。然乃真空無相。貫徹五度。即非第一之可
名。而般若能成就法身。是名第一波羅蜜也。
須菩提忍辱波羅蜜如來說非忍辱波羅蜜是名忍
辱波羅蜜何以故須菩提如我昔為歌利王割截身
體我於爾時無我相無人相無眾生相無壽者相何
以故我於往昔節節支解時若有我相人相眾生相
壽者相應生瞋恨須菩提又念過去於五百世作忍
辱仙人於爾所世無我相無人相無眾生相無壽者
相（古本無是名忍辱波羅蜜句）。
註　六度中最難離相者。無如忍辱一度。被人毀
害曰辱。我能安受曰忍。說非忍辱。是忍而無忍也。
如我一證。是極苦忍。亦非忍也。無四相正明非忍
也。與前度生無四相。持經無四相。互為發明。歌利。
華言極惡。昔如來證初地時。山居修道。王帶宮女
出獵。困倦而寢。諸女入山禮仙。王覺大怒。入山尋
之。問仙以何為戒。曰以忍為戒。王割截仙人肢體。
四天王怒雨沙石。王怖畏懺悔。仙身復如故。王後
歸信受記。即憍陳如也。念過去一段。又追述前因。
言佛所修非止一世一事也。
論　上言非第一波羅蜜。明般若貫徹五度。猶恐
菩薩未能通達此旨。故於六度中。舉忍辱以證離
相也。持戒精進。禪定般若。悉在心上修習。布施。忍
辱。則見於事為。菩薩饒益有情。正於事為徵心。故
經中言忍辱布施。以攝餘度。而忍辱一度。最難克
化。此見性之後。習定修慧。最要關頭。所以菩薩當
行忍辱波羅蜜。然人忍辱為難。忘忍尤難。見有辱
可忍。即不能忍矣。忍辱從般若。而出本然之心。寂
然不動。外不見有所辱之相。內不見有能忍之念。
是般若體中。本無我人。誰辱誰忍。如是方能離相。
方是真正實相般若也。
講　佛告須菩提。不但般若波羅蜜。本無迹象。無
可執著。即我所說忍辱波羅蜜。此實有形相可見
者。然一念清淨。煩惱自息。外不見有所辱。內不見
有所忍。橫逆之來。渾然兩忘。此如來說非忍辱波
羅蜜。祇虗名為忍辱波羅蜜而已。如我昔為歌利
王。割截身體時。心如虗空。不起四相。何以故。當初
節節支解。可謂辱之極矣。若有四相。瞋恨心生。何
以言忍。又念曾於五百世。作忍辱仙人。亦無四相
<pb n="959"/>
之累。歷劫自能頓悟真空。此我之所修。非止一世
一事已也。
是故須菩提菩薩應離一切相發阿耨多羅三藐三
菩提心不應住色生心不應住聲香味觸法生心應
生無所住心若心有住即為非住是故佛說菩薩心
不應住色布施須菩提菩薩為利益一切眾生故應
如是布施如來說一切諸相即是非相又說一切眾
生即非眾生（利益眾生句下。古本無故字）。
註　上言忍行。何故忽言發心。蓋菩薩先當發心
也。兩是故字。總束上文。離相發心。則所發之心。即
無所住之心也。發則生矣。但前云應無所住而生
其心。恐人認作兩層。有無所住之心。又有所生之
心。轉非清淨。故直曰生無所住心。言生此原無所
住之心也。若心有住即為非住者。謂住於色等。即
不住於菩提也。再引佛說布施一度。申明離相發
心之義。住色布施。該聲香等在內。上先言不住相
等布施。再言不住色等生心。此則言不住色等生
心。即不住色布施。以融合上文之義。此布施。指法
施言。滅度眾生。即是利益眾生也。末四句結上意。
言菩薩應離一切相者。因一切諸相。因緣而生。盡
是假合。相即非相也。菩薩利益一切眾生者。因眾
生各明本性。即是諸佛。生即非生也。
論　此承上忍辱無相而言。教諸菩薩。離相發心。
又於六度中。舉布施以證離相也。離相所發之心
即正等覺心。故學佛者。直發菩提心。當使此心湛
然。隨處解脫。空諸所有。斯為離一切相。佛恐人認
離相為虗無。故以利益二字。指示實際。蓋必利人
福德。益人智慧。實實有其功用。始為滅度眾生。此
是菩薩宏誓之願。勸修之本。但因眾生住著根塵。
故廣行化導。若布施者先有住著。何以化彼住著
之心。所以決當如是布施。然後自性獲清淨無為
功德。而眾生亦受清淨無為之利益也。自此至不
可思議。總在功德上說。
講　佛告須菩提。是故諸菩薩。當空此心。離去一
切形相。方可發無上菩提心。不當住著色聲香味
觸法。而起可欲之心。當生無所住著之心。則此心
圓通無礙。真純無欲。非一切諸相所能繫縛。若心
於六塵有所住著。即所住不是菩提心矣。所以如
來甞說菩薩之心。莫不欲布施。但眾苦之本。眼根
不淨為先。不應住於色而為之布施也。須菩提。菩
薩布施。原為利益一切眾生。使眾塵不隔。真智現
前。故應如是無住相布施。方獲真利益。所以如來
說一切諸相者。其實當體全空。即是非相也。又說
一切眾生者。其實眾生。若見自性。即非眾生也。
須菩提如來是真語者實語者如語者不誑語者不
異語者須菩提如來所得法此法無實無虗須菩提
若菩薩心住於法而行布施如人入闇則無所見若
菩薩心不住法而行布施如人有目日光明照見種
種色須菩提當來之世若有善男子善女人。能於此
經受持讀誦則為如來以佛智慧悉知是人悉見是
人皆得成就無量無邊功德。
註　真語。不妄也。實語。不虗也。如語。稱理而語也。
不誑。非詭託欺偽之言。不異。不涉怪異。亦無互異
也。如來所語之法。即如來所得之法。法乃無為真
如之法也。法體空寂。無相可得。故云無實。非相即
相。有真空體。故云無虗。虗實二字。合說有味。虗中
悟出實際。實中悟出虗理。虗實相形。乃成如來妙
法。住則著相。為煩惱所障。故云入闇。無住則人我
兩忘。智光獨照。故云見種種色。未言離相持經功
德。以印可空生第一希有功德之語。起下段之義。
論　此揭出即空不空之如來藏。以見離相。即生
實相。欲人不住於相。以成就功德也。如來所說法。
總是無上菩提。欲人了悟佛法。實則墮入常見。虗
<pb n="960"/>
則墮入斷見。心體無相。不可言實。妙用無方。不可
言虗。真空妙用。法性如是。即應無所住行於布施
也。心住於法者。於因中未淨六塵。謂行善可以作
福。於佛道神妙感通。智慧覺人之本量。猶未夢見。
若此心全從一片慈悲中流出。迎機善導。輾轉濟
人。使五濁眾生。咸登彼岸。是乃洞徹源流。性光燭
照。此正布施利益也。得真如由心淨。心淨由不住
法。不住法由有智。有智由聞經。當知此經有其勝
德。故須讚歎以示將來也。
講　佛曰。我如來所說般若波羅蜜者。皆無上菩
提。了悟本性。真而不妄。實而不虗。如如而不變其
詞。非欺誑之言。非異常之論。如來所以得此般若
法者。只是空。無所空之心法。將以法為實耶。真體
空寂。本無實也。以法為虗耶。妙用無方。亦無虗也。
故修行菩薩。當悟真空。不宜有所住著。以為布施。
若心著於法而行布施。則四相未空。為無明障。如
人人闇室中。昏無所見矣。若心無所著而行布施。
則圓。悟如來。洞達無礙。如人有眼目。又得杲日當
空。見種種色矣。若後世有善男女。能受持讀誦此
經。直下頓悟真空。即到菩提覺位。為自性如來。佛
以智慧之目。盡知盡見。豈不成就無量無邊功德
哉。
須菩提若有善男子善女人初日分以恒河沙等身
布施中日分復以恒河沙等身布施後日分亦以恒
河沙等身布施如是無量百千萬億劫以身布施若
復有人聞此經典信心不逆其福勝彼何況書寫受
持讀誦為人解說。
註　初日中日後日。以一日言。早中晚三時也。恒
河沙言其多。無量劫言其久。皆備喻也。佛所謂捨
身布施。非真有此事。即儒家損己益人之說。信心。
即前信心清淨。不逆。即前不驚不怖不畏。是與般
若契合。一心隨順也。聞經信心。無有違逆。祇是耳
根勝也。何況六根清淨。又有勝焉者。書寫手具般
若身根勝也。受持心具般若意根勝也。讀誦口具
般若舌根勝也。此自利之功。至為人解說。又是利
他之德。
論　此第四番較量福德也。但捨身命。不能見性。
仍為有漏業因。聞經信心。頓見自性。一志修行。更
無退轉。此人得般若之福。大勝命施之福。書寫持
說。是從般若光中流出。語言文字。代佛宣揚。非徒
紙上陳言。依文解義可比。
講　佛言設有善男女。於一日之間。以恒河沙等
身命。三度布施。至於無量數劫。則福報曷可勝言。
然止能受世間頑福耳。若有人聞此經。既信於心。
不違其說。其福尚勝捨身之福。何況書寫章句。而
尋繹其言。受持讀誦。而解悟其理。又以是經與人
解說其義。則不徒自明己性。且教人各見其性。善
根純熟。利益無窮。其福豈有限量哉。
彚解　自深解義趣至此。凡七節為一段。空生聞
般若經名之後。自陳悟解。嘆信經之人。生實相。徵
離相。為第一希有。佛因言實相般若。為六度第一。
復舉忍辱布施以例其餘。教以從解起行。於六波
羅蜜上。一一離相發心。以利益眾生。而以無實無
虗。括般若之宗旨。無實。則萬法皆空。離相是也。無
虗。則一真常住實相是也。正是菩提妙境。又借入
闇處明。推明相無可住之故。復較量福德一番。以
見般若能人己兼成。非捨命所能及也。
須菩提以要言之是經有不可思議不可稱量無邊
功德如來為發大乘者說為發最上乘者說若有人
能受持讀誦廣為人說如來悉知是人悉見是人皆
得成就不可量不可稱無有邊不可思議功德如是
人等即為荷擔如來阿耨多羅三藐三菩提何以故
須菩提若樂小法者著我見人見眾生見壽者見則
<pb n="961"/>
於此經不能聽受讀誦為人解說須菩提在在處處
若有此經一切世間天人阿修羅所應供養當知此
處即為是塔皆應恭敬作禮圍繞以諸華香而散其
處。
註　要。宗也。語必歸宗也。是經。即文字中所詮實
相般若也。乘即車乘。取法輪轉通之義。大乘。菩薩
乘也。最上乘。佛乘也。六祖曰。法無三乘。人心自有
差等。見聞轉誦。是小乘。悟法解義。是中乘。依法修
行。是大乘。萬法盡通。萬行俱備。一切不染。離諸法
相。一無所得。名最上乘。發。謂修行人發心也。上功
德。以經中自有之功德言。下以人所成就之功德
言。荷擔。直將佛法肩承在身上也。小法外道也。前
言四相。主六塵說。尚粗。此言四見。主六根說。稍細。
妄見又為妄相根本。前言塔廟。是說經處。此是有
經處。各有分別。諸華香。謂寶花妙香也。
論　此總承上文。言是經微妙。惟發大乘人。能荷
擔佛法也。發大乘。最上乘。即是發阿耨多羅三藐
三菩提心。菩薩為已發最上乘人。善男女為能發
最上乘人。眾生為未發最上乘人。然未發上乘。實
是能發上乘者。如來護囑菩薩。為已發上乘者說。
正為能發上乘未發上乘者說也。荷擔者。以菩提
本於如來。示正法授受之宗。如來護念付囑。專是
求荷擔之人。末言此經具佛全身。但流布處。即是
法身常住。收足持經之義。圓滿周徧。蓋盡人望之
矣。
講　須菩提。要而言之。是經不可以心思口議。不
可以物稱器量。有無邊功德。所以如來不輕為人
說。惟為發菩提心。大根器人說也。若果有人受持
讀誦。廣為人說。如來悉知之而悉見之。功用德行。
皆可成就。此人即能以如來無上菩提之法。一身
擔任之。豈樂小法者可比哉。蓋樂小法者。迷於外
道不免有人我等見之私。其於真性。茫然不知。故
不能聽受讀誦。為人解說也。不知此經普示一切。
至微至妙。須菩提。在在處處。有此經典。一切世間
天人阿修羅。為之供養。當知此處。即是如來真身。
舍利寶塔。能使遐邇瞻仰。恭敬而一心嚴肅。作禮
而五體投地。圍繞而大眾歸依。以諸花香而布散
於持經之處。則供養可謂至矣。洵乎信心持說者。
便能荷擔菩提也。
復次須菩提若善男子善女人受持讀誦此經若為
人輕賤是人先世罪業應墮惡道以今世人輕賤故
先世罪業即為消滅當得阿耨多羅三藐三菩提。
註　輕賤謂疾病貧窮。小而憂辱。大而死亡皆是。
先世。指前生。其實昔日向惡。今日向善。在生轉換
一番。亦謂之世。六祖以先世今世。作前念後念。亦
通惡道。地獄餓鬼畜生。即三塗也。入福德門。則先
世罪業消滅。入智慧門。則得阿耨菩提。
論　上言受持得福。此言受持滅罪。前為大乘言
功德。此為下乘言果報也。果報之說。最能感動世
人。故略言之。人見持經者。現生轗軻。受人辱罵輕
賤。便謂無益而生退阻。故佛言因果破之。正為修
法者堅其志耳。放下屠刀。立地可以成佛。無邊苦
海。回頭便即誕登。持經見性。換骨脫胎。所謂莫拋
造物鈞陶外。廣渡無邊大法船也。
講　持誦此經。宜為天人恭敬。而不免人之輕賤。
鮮不以持誦為無益矣。佛故曰。須菩提。人能持誦
此經。即為荷擔正法。應為天人恭敬。若反為人輕
賤。當是夙世大有罪業。縱貪嗔癡。恣身口意。應墮
入三惡道中。今仗持經功德。祇受輕賤之罰。前生
罪業。即為消除。況今覺心一起。罪滅福生。因除果
現。當得無上菩提矣。
須菩提我念過去無量阿僧祇劫於然燈佛前得值
八百四千萬億那由他諸佛悉皆供養承事無空過
<pb n="962"/>
者若復有人於後末世能受持讀誦此經所得功德
於我所供養諸佛功德百分不及一千萬億分乃至
算數譬喻所不能及須菩提若善男子善女人於後
末世有受持讀誦此經所得功德我若具說者或有
人聞心則狂亂狐疑不信須菩提當知是經義不可
思議果報亦不可思議。
註　阿僧祇。華言無央數。劫。猶世也。於然燈佛前。
謂未遇然燈佛以前也。值。猶遇也。那由他。華言一
萬萬。具說。詳言也。具說功德者。如彌陀經所言極
樂國土。成就如是功德莊嚴是也。狂亂。癡妄也。狐
疑。搖惑也。果報。應驗也。
論　此第五番較量福德。總結持經功德之不可
思議也。佛復自為貶損。以顯受持之功德。供養者
承事無量佛。不如受持者荷擔一如來。是言供養
不及受持。非是佛不如末世之人也。具說功德。有
許多感應果報事在。所以易起人狂亂疑惑。然果
報終不可思議。佛不計果報。正極言是經之勝。欲
堅人信受也。末段是總結。經義二句。又結中之結。
講　佛言。如我於無央數劫。在然燈佛前。得遇八
百四千萬億那由他諸佛出世。盡供奉而不怠。承
順而無違。無有一處空過者。我歷事諸佛之多如
此。若後末世。有持經之人。見自本性。永脫輪回。以
是功德。較我供佛之功德。雖百千萬億分。算數之
多。譬喻之廣。皆不及持經功德之一分也。若善男
女。於末法時。受持讀誦。所得功德。我若具言其詳。
下根人聞之。生癡妄心。否則疑惑不信。必以我言
為夸矣。當知此經之義趣。與功德之果報。皆不可
以心思口議哉。
彚解　自以要言之至此。凡三節為一段。總承上
文。言是經之勝。在於無相。人能離。相發心。受持廣
說。與樂小法者。何啼霄壤。成就功德。荷擔如來。罪
業消除。得成正覺。豈供養諸佛所可及哉。此後讚
歎俱絕。故疊以不可思議結之。○自篇首須菩提
問安住降伏佛示以無相之旨經義已是了然隨
因善現問實信。請經名。願眾生後世生實相。證離
相。而如來隨機指示。大要教人生清淨心。乃可證
菩提也。末段極讚歎持說功德之勝。堅人淨信。住
降之義。至此已。盡是為經之上卷。以下只就上篇
意而反復申明之慈悲深重不厭再三。固非複說
也。

金剛般若波羅蜜經（卷上）

<sarticle>金剛般若波羅蜜經（卷下）</sarticle>

論　大圓曰。上半部要人離相見佛。下半部要人
通達諸法無我。覺非曰。上半卷純談般若。下半卷
申明法無我。正般若究竟實際也。或云前言粗執。
後言細執。前為初發心者說。詳於發心之論。後為
已發心者說直云心無可發。至須菩提重問一段。
大圓以為重複起疑。復申前請。如如居士以為是
另起疑端。不是重請。紛紛議論。迄無定見。不知須
菩提聞佛所說。已悟宗旨其所以再請住降者。蓋
為末世未能親承佛語之善男女。問發心之法。欲
佛立一法以普示眾生。佛故告以實無有法發菩
提心。細繹經旨。似當如是解。以後節節將前篇未
盡之義。反復申明之。至善現復問信心。復問無得。
無非為末世眾生說法也。佛又即凡所有相四句
偈意。復申以兩偈。其所以滅度眾生者。廣矣大矣。
爾時須菩提白佛言世尊善男子善女人發阿耨多
羅三藐三菩提心云何應住云何降伏其心佛告須
菩提善男子善女人發阿耨多羅三藐三菩提心者
當生如是心我應滅度一切眾生滅度一切眾生已。
<pb n="963"/>
而無有一眾生實滅度者何以故須菩提若菩薩有
我相人相眾生相壽者相即非菩薩所以者何須菩
提實無有法發阿耨多羅三藐三菩提心者。
註　生如是心句。口氣不住。直貫下三句。我應滅
度三句。俱指如是心說。前云我皆令滅度。顯其力。
此云我應滅度。指其願。前云滅度無量無邊眾生。
其量廣。此云滅度眾生已其功神。前云實無眾生
滅度。統示平等。此云無一眾生滅度。細表渾忘總
是一義。通節皆前文說過。惟末句揭出實無有法
句。此四字當重。不特為本節揭旨。且為下半卷提
綱。
論　此因須菩提為末世眾生。請住降法。申言實
無滅度眾生意。而示以發心無法也。上卷諸菩薩
親承佛教。已悟離相之旨。特恐末世眾生。未能親
聞佛語。畢竟如來有一法。以指示眾生云何降住。
故有是問。與前語氣不同。故文稍異。空生如前問。
佛如前答。而加以實無有法發心一語。見發心尚
無法。何況住心降心。豈更有法乎。須菩提求法之
心未化。佛直從根源處翦除。說個實無有法。言發
菩提本來無法也。此後至不生法相。俱是引前文
而證後義。以明無法發心之義。
講　爾時須菩提白佛言。無相之旨。諸菩薩既得
聞命矣。但恐末世善男女。未能親承佛教。所發無
上正等覺心者。云何可住其心。云何可降伏其妄
念乎。佛言汝知既發正等覺心者。當生如是超證
一切眾生心。舉一切眾生。皆消滅其妄念而化度
之。滅度眾生。盡已成佛。而無有一眾生實滅度者。
良由眾生自滅自度。我無功也。何以故。蓋存滅度
之心。即為著相。若菩薩有我人眾壽之相。必非菩
薩矣。所以者何。蓋以性本空寂。渾然天成。其發此
心。不過自悟自修。實無有法發此阿耨多羅三藐
三菩提心者。
須菩提於意云何如來於然燈佛所有法得阿耨多
羅三藐三菩提不不也世尊如我解佛所說義佛於
然燈佛所無有法得阿耨多羅三藐三菩提佛言如
是如是須菩提實無有法如來得阿耨多羅三藐三
菩提須菩提若有法如來得阿耨多羅三藐三菩提
者然燈佛則不與我授記汝於來世當得作佛號釋
迦牟尼以實無有法得阿耨多羅三藐三菩提是故
然燈佛與我授記作是言汝於來世當得作佛號釋
迦牟尼何以故如來者即諸法如義若有人言如來
得阿耨多羅三藐三菩提須菩提實無有法佛得阿
耨多羅三藐三菩提須菩提如來所得阿耨多羅三
藐三菩提於是中無實無虗是故如來說一切法皆
是佛法須菩提所言一切法者即非一切法是故名
一切法。
註　佛所說義。即上所云實無有法發菩提心也。
如是如是者。其言深契佛心也。釋迦。華言能仁。謂
心性純全。含容一切也。牟尼。華言寂默。謂心體本
寂。動靜不遷也。寂默為體。即是如。能仁為用。即是
來。先釋迦而後牟尼者。攝用歸體也。總是一箇真
性。加號則為釋迦牟尼。通稱則為如來。又為佛。諸
法者。一切世間法出世間法也。諸法如義者。謂諸
法真如之義。直推到如來本體。實無有法也。是中
即真性中。心本真空。了無色相。故無實色相。空處
即真性實處。故無虗。上卷無實無虗。以法言。此以
心言也。諸法皆是菩提。故云一切法皆佛法。不可
於諸法外。別覓菩提也。然一切法非真實。人特假
此修行。故云法即非法。不可於諸法內。執有菩提
也。
論　此申言如來在然燈佛所於法無所得意。而
示以證果無法也。初既無法發心。後豈有法得果。
蓋如來即真性佛。真性遍虗空世界而常自如。又
<pb n="964"/>
隨所感而來現。靜中生照。虗中起白。若明鏡空懸。
憑物之來。如物而應影過不留。仍存本體。故名如
來。我真實之體本來自如。其見之於諸法者。亦自
然而然。來為應述。去無留滯。如如不動之義也。無
法云者。非頑空斷滅也。真如湛寂。不立一法。萬法
皆如。不捨一法。非法非非法。即法即非法。總一菩
提法界。即所謂諸法如義也。惟知真如為法體。則
知法不從外得矣。
講　佛言無上菩提。不但無法可發。亦無法可得。
昔我於本師然燈佛處。曾有法可得無上菩提否。
須菩提言。我曉佛所言之義。佛於本師處。乃自性
自悟。無有傳授秘密。而得菩提之道也。佛證其語
曰。如是如是實無有法得此菩提。若謂有法。然燈
佛即諄諄然舉佛之所得者。傳之於我。不當與我
止授一記。說汝來世。方得作佛。號釋迦牟尼乎。惟
其無得。則所證妙果。乃性地本具法門。然燈佛不
過授記而已。何曾得法於他。何以故。如來者。不離
諸法。即諸法中自如之義也。或有人說我得此菩
提法。不知我實從無有法上得來。然我所以得此
法者。皆是我之清淨心中菩提。覺性本無形迹。此
法無有實色相。空處師是菩提。此法無有虗。正謂
色即是空。空即是色也。是故佛說是法。皆是般若
法。然人心未明。須賴此法指示迷途。除去四相。若
真空既悟。我自得之。法亦非有。方名為佛法。
須菩提譬如人身長大須菩提言世尊如來說人身
長大即為非大身是名大身須菩提菩薩亦如是若
作是言我當滅度無量眾生即不名菩薩何以故須
菩提實無有法名為菩薩是故佛說一切法無我無
人無眾生無壽者須菩提若菩薩作是言我當莊嚴
佛土是不名菩薩何以故如來說莊嚴佛土者即非
莊嚴是名莊嚴須菩提若菩薩通達無我法者如來
說名真是菩薩。
註　首段設譬以起下文。以大身之不實。喻諸法
之本無。譬如人身長大句。語未畢。空生不待佛竟
其說。而直言之也。非大身者。無有身相也。是名大
身者。真如法體。廣大無邊也。亦如是。承上意。言菩
薩無我相。亦如佛之無身相也。若作是言三句。先
反言以明之。何以故四句。方正釋其義。經中或言
如來。或言菩薩。互見錯出。其中各有主客。言說法。
則如來為主。演說之人為客。以演說皆本如來之
付囑也。言修行。則菩薩為主。如來為客。以此經專
問菩薩發心。而以如來作準繩也。無我我字。對上
兩我字。通達無我法。清淨本然。一無隔礙也。真菩
薩者。造到純然無偽。即等覺也。
論　此申言度生無度。嚴土非嚴意。而示以菩薩
無我法也。度眾生是大悲嚴佛土。是大智皆菩薩
分內事。然一念有我。便非菩薩。若知法空無我。直
下大悟。以至諸相俱空。纔是真覺悟境界。蓋人與
眾生壽者。其根皆起於有我。佛將忘形離相之法。
都攝入無我中。後文復云。無我法得成於忍。更示
人降住之方。最是經中精要處。
講　佛問須菩提。譬如人身既長且大。須菩提答
云。如來說人身長大者。則是非真實大身。惟法身
乃名大身也。佛曰。菩薩無我相。亦如佛之無身相
也。若菩薩作是言。謂無量眾生。皆由我而滅度之。
是度生有法矣。尚得名為菩薩乎。何以故。真性空
空洞洞。實無有法。名為菩薩。正以菩薩以清淨得
名耳。是故佛說一切法。不過開導眾生。以悟本性。
我人眾壽。本無四相。何得著一眾生相。說我當度
生乎。若菩薩作是言。謂我當莊嚴佛土。是著有相
矣。尚得名為菩薩乎。何以故。如來所說莊嚴佛土
者。乃心佛土也。心土無相。本來清淨。云何莊嚴。六
塵不染。定慧常存。是名莊嚴也。夫起度化心。著莊
<pb n="965"/>
嚴相。不得名菩薩。畢竟發何等心。方名為菩薩乎。
必也。四通八達。深明無我之法。遠離一切諸相。如
來說名真菩薩矣。
須菩提於意云何如來有肉眼不如是世尊如來有
肉眼須菩提於意云何如來有天眼不如是世尊如
來有天眼須菩提於意云何如來有慧眼不如是世
尊如來有慧眼須菩提於意云何如來有法眼不如
是世尊如來有法眼須菩提於意云何如來有佛眼
不如是世尊如來有佛眼須菩提於意云何如恒河
中所有沙佛說是沙不如是世尊如來說是沙須菩
提於意云何如一恒河中所有沙有如是沙等恒河
是諸恒河所有沙數佛世界如是寧為多不甚多世
尊佛告須菩提爾所國土中所有眾生若干種心如
來悉知何以故如來說諸心皆為非心是名為心所
以者何須菩提過去心不可得現在心不可得未來
心不可得。
註　觀見形色為肉眼。普照大千。為天眼。智燭常
明為慧眼。了諸法空為法眼。本性常覺為佛眼。智
慧之體。徧照一切法界。取喻為眼。即所謂般若是
也。沙等恒河。謂一粒沙為一恒河也。前恒沙以喻
布施。此恒沙以喻世界。凡有世界。必有。佛以教化。
謂之佛世界。此喻有五層。一舉恒河以數沙。再舉
一沙一河以數河。三約諸沙以數界。四約界中所
有眾生。五約眾生所有心。生滅萬狀。猶如是沙之
多。眾生心者。顛倒心也。若干種者。不可縷舉之意。
攝下過去現在未來三者而言。非心者。妄想之心。
非真實之本心也。是名為心者。不起妄念。即是本
心也。思念前事為過去心。思念今事為現在心。思
念後事為未來心。凡人一念中。即有過去現在未
來。須看得活。不可得。言不可有也。
論　此申言如來悉知悉見意。而示以降心之要
也。眼以矚照為義。如來具此五眼。觀照眾生妄心
纏結。事過去而有所係戀。事現在而有所執著。事
未來而有所逆億。眾生憧憧往來。惟此三心。流浪
生死。如來以不可得三字。點破羣迷。慾薪積厝。頓
入清凉。惑業久纏。立成解脫。非心既去。即得菩提
覺心。物有去來。心無留滯。三際俱空。湛虗清淨。譬
如磨鏡垢盡明。見我心之本體如是也。如來說經
至此。已將無住生心三昧處。全體昭揭。
講　佛欲闡眾生之心。有若干種。先設問曰。如來
有化身觀見之肉眼。普照大千之天眼。般若常明
之慧眼。了諸法空之法眼。自性常覺之佛眼。有此
五眼否。須菩提皆答之曰。如來有五眼。佛又舉世
界為問曰。舉無數恒河之沙。以數佛之世界。果多
乎否。須菩提亦以甚多答之。佛曰。即如如許國土
中。所有一切眾生。各具一心。有若干種。如來以清
淨五眼。皆盡見而知之。何以故。如來所說一切心。
皆是眾生妄心。非性中常住之真心。識得妄心非
心。菩薩本體見矣。是名為心也。所以者何。蓋過去
已滅。現在本空。未來未有。眾生戀其往。計其在。想
其來。紛紛有此三心。三心豈可得而住。若能清淨。
豈有三心無三心。而一念不生。全體自現。則眾生
之不終於眾生可知矣。
須菩提於意云何若有人滿三千大千世界七寶以
用布施是人以是因緣得福多不如是世尊此人以
是因緣得福甚多。須菩提若福德有實如來不說得
福德多以福德無故如來說得福德多。
註　因緣者。因其布施之功。緣之以得福也。前云
福多。是持誦功德。此云福多。是修證極果。取義各
別。
論　此第六番較量福德也。前文皆與經勝較量。
此但就福德性較量有無。不言持說。與前福德性
之說。遙相照應。世間之福。富貴功名。人見為有實。
<pb n="966"/>
不知福盡墮落。仍受輪回。故不說福德多。出世之
福。清淨無為。不見為福。不知能出生死海。受大快
樂。故說福德多。此是究竟圓滿地位。故不言持說
也。
講　佛告須菩提。若有人以滿三千大千之七寶。
用為布施。其福德果多否。須菩提以甚多答之。佛
曰。若布施之福德。身享榮華。人見為有實也。究之
不離業緣。有時而盡。如來不說福德多。若性中之
福德。自心清淨。人以為無也。究之本性如來。無時
而窮。故如來說得福德多也。
彚解　自再請住降至此。凡五節為一段。皆申明
上卷之義。佛先言發心無法。次言證果無法。次言
度生嚴土。皆無我法。又以五眼破三心。心法俱空。
正見般若。乃是清淨無為妙境。其中自具福德。量
等虗空。豈布施因緣。所可同日語哉。
須菩提於意云何佛可以具足色身見不不也世尊
如來不應以具足色身見何以故如來說具足色身
即非具足色身是名具足色身須菩提於意云何如
來可以具足諸相見不不也世尊如來不應以具足
諸相見何以故如來說諸相具足即非具足是名諸
相具足。
註　具足。毫無虧欠也。具足色身。即八十種隨形
好。乃佛法之見於身者。具足諸相。即三十二相。乃
佛法之見於相者。前可以見如來。是指人欲以色
身見如來言。此云如來可以見。是謂如來有色相
可令人見也。不應者。謂可以相見固不是。謂不可
相見亦不是。故說不應。與不可有別。
論　此申言不可以身相見如來意。而示以真空
本無色相也。前云不可相見。是言色相非相。相非
是佛。此云不可相見。是言無相即相。相非不佛。色
身原從清淨法身中顯出。是為無色之色。相好原
從真如實相中流露。是為無相之相。故執色相以
為法身。固不可。離色相以求法身。亦不可。如來無
色。無無色。不應以色見如來無相。無無相。不應以
相見。即非具足。明真身也。是名具足。明應身也。可
以不應。即非是名。總是一意。
講　佛曰。佛可以具足色身見否。須菩提曰。不也
如來不應以具足色身見。何以故。蓋色身乃血肉
之軀非法身也。若法身則無變無壞。念念無非般
若。豈八十種好所能囿也。色身中有妙色身存焉。
是名具足色身。佛曰。佛可以具足諸相見否。須菩
提曰。不也。如來不應以具足諸相見。何以故。蓋如
來所說諸相具足。非徒取諸相也。般若觀照。萬象
悉融。凡六神通。八解脫。具於自性中者。常滿足爾。
此妙相如來。內有真性如來焉。是名諸相具足。
須菩提汝勿謂如來作是念我當有所說法莫作是
念何以故若人言如來有所說法即為謗佛不能解
我所說故須菩提說法者無法可說是名說法。
註　上念字。是如來說自己之念。下念字。是說眾
生之念。謗佛者。謂信而不解。墮誹謗之見也。無法
可說者。謂本來無法也。是名說法者。謂示人以真
空實相之理。使人自悟也。
論　此申言如來無所說法意。而示以真空本無
法也。佛反復告人。勿執文字之陳言。總以真空之
妙理。印眾生自有之佛性。原以無所住心而說法。
欲人了澈真性耳。於法而言。諸法實性。妙體空寂。
原無一法可著。於我而言。覺心清淨。語默皆如。本
來無法。作何言說。故說而無說。不說而說。是名說
法也。如來臨滅時。文殊請佛住世。再轉法輪。佛言
我住世四十九年。未嘗說著一字。即此意。
講　佛曰。須菩提。汝見如來日與眾生講解。遂謂
如來有法可說耶。汝莫作是念。何以故。若人言如
來有所說法。是謂如來不明真性。即為謗佛。良由
<pb n="967"/>
不能解我所說法空之義也。須菩提。所謂說法者。
不過謂眾生斷除外妄。不得已而有說耳。其實真
性自如。本來無法可說。但使自悟真空。是名說法
也。
爾時慧命須菩提白佛言世尊頗有眾生於未來世
聞說是法生信心不佛言須菩提彼非眾生非不眾
生何以故須菩提眾生眾生者如來說非眾生是名
眾生（此段經文。秦譯無。魏譯有）。
註　慧命。謂具智慧。通性命。即所謂無量佛所種
善根也。須菩提慧根雖夙具。然理境未深。則實智
不發。至聞如來無可說法之時。宿種善根。於是頓
露。故立此嘉名。未來世。兼像法末法時言。前問眾
生生信。就現在言。此指未來眾生言。前是聞言說
章句生信。此是聞說是法生信。各有淺深。聞說是
法。承上無說之說來。眾生與佛。同有真性。故曰彼
非眾生。但背真逐妄。自喪本來。故曰非不眾生。如
來說非眾生申彼非眾生句。是名眾生。申非不眾
生句。
論　此申言一切眾生即非眾生意。而示以眾生
相當空也。佛說發心而無可發。得果而無可得。度
生而無可度。莊嚴而無可莊嚴。不以身相見。不以
說法名。善現一一領悟。但恐未來眾生。聞是無法
之法。不說之說。不能信解。無以降住其心。因有此
問。佛言法者。真如之性。眾生具有佛性。一生一佛。
眾生眾佛。但未能發心。未能證果。未可遽謂非眾
生。然胎卵濕化諸種。尚有變化而脫離其凡胎者。
何況於人。自當泯乎眾生之見。彼非眾生。非不眾
生。是如來點化眾生處。重說眾生者。嘆息而喚醒
之。與上經三是諸眾生句。同一惓切。
講　爾時長老須菩提。心開意悟。白佛言。世尊。末
法之後。頗有眾生。聞此無法之法。不說之說。生信
心否。佛言佛與眾生。同具此般若真性。彼雖眾生。
而真性原有。非可以眾生目之。彼雖非眾生。而業
緣現在。又非可以不眾生目之。何以故。凡此眾生
眾生者。苟能聞般若法而敬信之。言下見性。是即
如來所說非眾生也。是假名為眾生爾。
須菩提白佛言世尊佛得阿耨多羅三藐三菩提為
無所得耶佛言如是如是須菩提我於阿耨多羅三
藐三菩提乃至無有少法可得是名阿耨多羅三藐
三菩提。
復次須菩提是法平等無有高下是名阿耨多羅三
藐三菩提以無我無人無眾生無壽者修一切善法
即得阿耨多羅三藐三菩提須菩提所言善法者如
來說即非善法是名善法（非善法上。別本無即字）。
註　如來前言無得。復言所得。空生則合證之。發
所未發。故為佛所深許。前云於法無所得。但約空
寂之體。此云乃至無有少法可得。是析到至精至
微處。是法即指菩提覺體。無法之法。乃真法也。平
等。謂凡有知者。必同體也。無有高下者。非聖具而
凡虧也。修善法。不外般若。標一善字。以別於魔外
也。佛又恐眾生於善法生執著。故以善法非善法
破之。
論　此申言無法可得意。而示以菩提相亦當空
也。無少法。是無上心。是真如體平等。是正等心。是
真如相。以無我修善法。是正覺心。是真如用。佛答
有三。初以覺性空寂言。次以平等覺相言。三以修
法覺用言。總是接引後生之意。如來不。留一法。乃
通萬法。雖無少法。不可以無法而入於斷滅。雖平
等。不可以平等而據為真常。修一切善法。是指出
下手工夫。當以無四相為了因。修六度為緣因也。
但既云無法。又云平等修善法。既云修善法。又言
即非善法。步步回顧無相法。不失無實無虗之旨。
總是欲人依法悟性。又要離法見真耳。
<pb n="968"/>
講　須菩提聞無法可說之義。恍然有得。白佛言。
世尊。今佛得無上菩提。於法殆所得耶。佛深許
其言曰。如是如是。我於無上正等正覺之法。不從
外得。乃吾之真性也。真性中蕩然空虗。神凝智泯。
無有少法可得。是名無上菩提。佛再告須菩提曰。
是無上菩提法。乃吾本然之性。在聖不增。在凡不
減。人人具足。平等無有高下。所以名為無上菩提。
何則。以我真性中。原無我人眾壽之妄。人能根株
拔盡。又當修此明心見性之善法。自覺覺他。空明
圓滿。即得無上菩提。須菩提。我所言善法者。乃接
引眾生入道之門。本來無此善法。不過假此名。以
開悟人耳。可知善法者。真性也。真性豈可以所得
言哉。
須菩提若三千大千世界中所有諸須彌山王如是
等七寶聚有人持用布施若人以此般若波羅蜜經
乃至四句偈等受持讀誦為他人說於前福德百分
不及一百千萬億分乃至算數譬喻所不能及（石本無讀
誦字。千萬億分上。無百字）。
註　前以恒河沙喻其多。此以須彌山喻其大。言
七寶所聚之多。有如此山之高大也。
論　此第七番較量福德也。因上言修善法。恐人
疑於般若外。別有善法可修。不知六度歸到離相。
可見圓滿法身。不在清淨法身外。所謂一切佛法。
皆從此經出。不是虗語。所以點出般若經名。以見
徹始徹終。更無二理。無上菩提。總不出此般若經
名。此外別無善法也。
講　佛告須菩提云。三千大千世界中。所有諸須
彌山王。可謂大且多矣。設或以七寶之聚。等如許
山之多。用以布施。福德不為大乎。然自性若迷。福
何可救。若人以此般若經。并四句偈。受持而有得
於心。演說而有益於世。則上成佛果。下度眾生。比
七寶布施之福德。不及此經百千萬億之一分也。
人可不持此經哉。
彚解　自佛可以具足色身至此。凡五節為一段。
亦申足上卷之義。非具足。掃盡從前色身相。無說
法。掃盡從前說法相。非眾生。掃盡從前眾生相。無
少法非善法。掃盡從前菩提相。此全是般若慧光。
一空諸相。其性智皆從此經得來。所以點出般若
經名。以較量福德。以見是經之宜奉持也。
須菩提於意云何汝等勿謂如來作是念我當度眾
生須菩提莫作是念何以故實無有眾生如來度者
若有眾生如來度者如來即有我人眾生壽者須菩
提如來說有我者即非有我而凡夫之人以為有我
須菩提凡夫者如來說即非凡夫是名凡夫（古本俱無是名
凡夫句）。
註　眾生。指九種眾生言。凡夫。指人言。前掃度生。
就菩薩言。此就如來言。
論　此再申言度生無度意。而示以平等法界無
我人之相也。上半部言度生不居其功。下半部言
度生實無有法。又言度生無我法。只在菩薩身上
說。未曾在如來身上說。佛恐人疑如來度生。有護
念付囑種種諸法。不知如來無我。則法本無法。凡
夫非凡夫。則度而無度。了結實無滅度之案。以佛
為菩薩作榜樣也。蓋如來無我。誰度眾生。凡夫非
凡夫。有何眾生可度。然則菩提平等。度眾生亦平
等。菩提無我人。度眾生亦無我人也。
講　佛告須菩提曰。汝勿謂如來作是念。我當有
化度眾生之心。汝莫作是念也。何以故。般若真性。
人人具足。雖如來以法度之。然度其所自有。非益
其所本無。實無有眾生是如來度者。若說眾生必
是如來化度。則如來便有我人眾壽之私矣。如來
既無四相。何說法時有時稱我。當知如來說有我
者。乃對凡夫而言。所說有我。即非有我。而凡夫之
<pb n="969"/>
人。以為能度惟我耳。然佛此性。凡夫亦此性。須菩
提。凡夫者。如來說即非凡夫。蓋凡夫能悟自性。便
是如來。不過虗名為凡夫而已。所謂是法平等
也。
須菩提於意云何可以三十二相觀如來不須菩提
言如是如是以三十二相觀如來佛言須菩提若以
三十二相觀如來者轉輪聖王即是如來須菩提白
佛言世尊如我解佛所說義不應以三十二相觀如
來爾時世尊而說偈言若以色見我以音聲求我是
人行邪道不能見如來。
註　觀與見不同。見則從外而見之。觀則有仰瞻
之義。轉輪聖王。即四大天王。如輪之轉。管四天下。
察人間善惡者。以業報福德。亦具三十二相。色即
勝妙報身。如來身相也。音即名言文句。如來說法
相也。我字雖指法身言。即自性之我。乃無為無相
淨慧之體也。邪道。外道也。如來者。真常清淨之體。
如如不動者也。不能見如來。謂不能得見如如之
真性也。與上文見諸相非相即見如來同義。
論　此申言不應取法相意。而示以見如來不可
著相也。不可以相見如來。空生屢答甚悉。今反以
如是為答何也。蓋觀與見不同。見是以相為佛也。
觀則以相雖非佛。而相好原從無相中現出。因有
相以觀無相之妙。亦未嘗不可。但非佛發問之意。
若令初發心人聞之。未免誤入邪道。故佛攔頭截
之。我字雖指法身。即可見眾生身中。各有自性清
淨真常無相之體。學佛者當求諸心。外此求佛。即
是邪道。見乃眾生自見其心。非見西方佛也。此四
句偈。是經中一大關紐。前之無我相四句。於此結
穴。後之有為法四句。於此關照。即前不可以相見。
及即見如來等義。俱歸結於此偈中。集解四句偈
有三。無我相四句。空心法之偈也。若以色四句。空
身法之偈也。有為法四句。空世法之偈也。附參。
講　佛告須菩提曰。汝之意。果可以三十二相觀
如來否。須菩提若未喻其意。反答曰。如是如是。欲
觀如來者。亦不出此三十二相也。佛即曉之曰。設
若如來可以三十二相觀。則轉輪聖王。亦具色身
莊嚴。即可謂之如來矣。須菩提隨應聲曰。以我解
佛之義。不應以三十二相觀如來。彼時世尊說偈
曰。法身靈覺含真。妙體湛寂。離彼形迹之間。超諸
耳目之外。若徒以顏色覩其形容。以聲教聽其謦
欬。欲求見我之真性。此泥於色身佛。皆捨正路而
行邪道。不能見如來矣。
須菩提汝若作是念如來不以具足相故。得阿耨多
羅三藐三菩提須菩提莫作是念如來不以具足相
故得阿耨多羅三藐三菩提須菩提汝若作是念發
阿耨多羅三藐三菩提心者說諸法斷滅莫作是念
何以故發阿耨多羅三藐三菩提心者於法不說斷
滅相（別本第三句如來以具足相故。無不字）。
註　諸法斷滅。謂一切法。皆斷滅之而無用也。於
法不說斷滅相。謂修行人。必依般若之法。以為修
行之具也。斷滅則無相矣。而亦謂之相者。以其執
著也。此分四段。前兩段若作是念。莫作是念雙提。
言毀相之不可也。後兩段即明其故。言毀相之所
以不可也。○考六祖註本。此章第三句。如來以具
足相故。並無不字。又別本不以作可以。照此則上
半章一反詰。一正說。與下半文法一例。且與無斷
滅相反正相足。意義較為醒豁。附誌於此。
論　此申言不應取非法相意。而示以得菩提不
可滅相也。經中前後俱以無相無得。無說無法為
宗。非此攔截定成執空矣。不知佛止教人離相。不
教人毀相。只怕人著相。非教人滅相。上以離相無
我。顯般若空相。不墮常見。此以即相修因。顯般若
實相。不墮斷見。倘執著無相。沈空棄有。一切法皆
<pb n="970"/>
斷滅不用。反成槁木死矣。故佛以此破之。得此
一段。總攝空假。結歸中道。不但無實無虗之兩言。
於此暢發旨趣。亦且即非是名之義理。於此洗刷
精神。
講　佛呼須菩提曰。汝若作是念。說如來不用具
足之相。得此無上菩提。汝莫作是念。說如來修成
妙相。不關佛果。遽然得此無上菩提也。所以不可
作是念者何也。蓋發大乘正覺心者。不著於有。亦
不墮於空。汝若作是念。謂發菩提心者。說一切法
皆當斷滅。是以空寂視如來。汝莫作是念也。何以
故。發菩提心者。必依般若之法。以為修行之具。於
一切法。不說斷滅也。著相固不可。而可滅相乎哉。
須菩提若菩薩以滿恒河沙等世界七寶持用布施
若復有人知一切法無我得成於忍此菩薩勝前菩
薩所得功德何以故須菩提以諸菩薩不受福德故
須菩提白佛言世尊云何菩薩不受福德須菩提菩
薩所作福德不應貪著是故說不受福德。
註　無我者。離相發心。般若是也。得成者。超凡入
聖。波羅蜜是也。忍者。堅固強忍。金剛是也。前番言
福德。只說般若波羅蜜經。此則申明金剛二字之
義。不受。只是心淨。言菩薩修福德。不起貪著心。非
不修福德也。
論　此第八番較量福德也。前屢言持說四句偈
等。此獨指出成佛工夫來。蓋前云通達無我法者。
是知所為法。而未知其所以成也。要之一切法。無
我得之。必成於忍。忍也者。是成佛精進堅強之本
領也。作聖全功。只此一句。忍字與前信字相應。不
信。則心無主宰。不能入道。不忍。則心無把持。不能
成道。如來說出信字。為入道之門。以忍字為守道
之終。不受福德。正見空空如如之妙。菩薩心同太
虗。所作功德。惟為利益眾生。使成正覺。受與貪何
處安著。
講　佛呼須菩提曰。若菩薩以滿恒沙等世界七
寶。持以布施。福終有限。若有人知一切法。本無我
相。而以寂然不動。耐久大力。忍之又忍。至於成佛
而後已。是大智慧。大定力。大涵養。此豈不勝前布
施之功德乎。何以故。以諸菩薩如如不動。洞若太
虗。不受世間福德故也。須菩提云。菩薩濟度眾生。
原為希求福德。今云不受何也。佛云。菩薩所作福
德。悉空諸相。何嘗念利益幾事。濟度幾人。少有貪
著之心。所以說菩薩不受福德也。
彚解　自勿謂如來作是念至此。凡四節為一段。
又申足上卷之義。先掃盡從前度生相。無度生之
我也。次掃盡從前法相。無常見之我也。次掃盡從
前非法相。無斷見之我也。法身法界。悉無有我。般
若真性。一片空明。即以無我得成於忍句。示以成
佛功夫。忍即金剛也。是經名義。於此盡揭。末說到
不受福德。并福德相亦掃去。較前更深一層。
須菩提若有人言如來若來若去若坐若臥是人不
解我所說義何以故如來者無所從來亦無所去故
名如來。
註　三言如來。皆指真性佛言。去來坐臥。不宜實
看。若字有相似之義。去來者。應現化身。無去來者。
真性法身也。
論　此申言如來二字之義。而示以真佛無相也。
初取諸法如義釋如來。則法法皆如。頭頭是佛。此
取無所來去釋如來。則指本原自性。真如法身佛。
蓋真性如如充滿。法身本無去來。其來也。心淨見
佛。非是佛來。其去也。心垢不見。亦非佛去。譬如水
清月現。月本非來。水濁月隱。月亦非去。但水有清
濁。非月有升沈。可知人心有垢淨。佛本無去來也。
講　佛呼須菩提曰。若有人說。如來者。或來而感
應。或去而入寂。或坐而跏趺。或臥而偃息。以此四
<pb n="971"/>
威儀。遂指為如來。則著於有相。徒睹其形容。未窺
其精蘊。此人不解我所說無相之義也。何以故。蓋
如來者。即真性佛也。真性無相。本不生滅。其來也。
徧虗空。盡法界。要之諸法空寂。本來無有。何所從
而來也。其去也。等觀自在。妙寂無為。要之萬象全
彰。一真常在。無所從而去也。如而不去。來而不來。
故名如來豈可以威儀顯現之象。體認如來哉。
須菩提若善男子善女人以三千大千世界碎為微
塵於意云何是微塵眾寧為多不須菩提言甚多世
尊何以故若是微塵眾實有者佛則不說是微塵眾
所以者何佛說微塵眾即非微塵眾是名微塵眾世
尊如來所說三千大千世界即非世界是名世界何
以故若世界實有者即是一合相如來說一合相即
非一合相是名一合相須菩提一合相者則是不可
說但凡夫之人貪著其事。
註　碎。即虗空粉碎之說。微塵眾。即至碎之義。言
人心妄念紛起。煩惱無窮也。世界。總是眾生心識
所成也。兩實有。語氣不同。上是辨實有之理。下言
執有者之謬。一合相。王日休以為真性。六祖以為
根塵交合。竊謂一字對上眾字言。合字對上碎字
言。眾碎言其極細。一合言其極大。如來說碎界為
塵。空生却說合塵為界。碎界為塵。塵中盡是妄念。
合塵為界。界中亦皆幻境。看來四大本是假合。此
身和合為相。實同幻化。四大各離。妄身安在。所謂
一合相。即非一合相也。不可說者。言虗妄不可說。
人生如朝露。佛固不欲作此語也。事指六塵言。凡
夫貪著。迷情執妄。不悟塵界本空也。
論　此中言微塵世界意。而示以虗妄之相不可
貪著也。微塵在世界中。游氣飄揚。任其起滅。世界
在太虗中。山河大地。任其聚散。猶如人生煩惱塵
心。皆逐妄而生。故沈淪六道無可脫離。般若性中。
照見微塵之多。世界之大。總歸於一空。惟有法身。
常住不滅。而凡夫昧於真性。貪著眼前。認幻緣為
實境。比如海中蜃樓。帝王人物。宮殿樹木。種種顯
現。飛鳥望見。認以為實。遄往投之。踏空而墮。貪著
誤之也。
講　佛曰。若有善男女。以三千大千世界。碎為微
塵。爾意是微塵眾。寧為多不。須菩提言甚多。何以
故。此微塵眾。俱是人心妄想安立。若真個有此微
塵眾。佛則不說是微塵眾也。唯此妄心。皆是外來
之物。非吾心之所本有者。若能心鏡常明。微塵雖
多。豈足障蔽我哉。此非微塵眾。是名微塵眾也。如
來所說三千大千世界皆由妄塵積聚而成。劫數
盡時。亦有變壞。此所以虗幻不實。即非世界。是名
世界也。何以故。若以世界為實有者。凝合塵眾。成
一世界之相。即是一合相。然和合為相。有成即有
壞。有生即有滅。皆屬虗妄。如來所說一合相。即非
一合相。乃強名為一合相而已。佛見須菩提已悟
其旨。乃謂之曰。一合相者。此則不可說也。但凡夫
貪戀執著。於世間一切事。認微塵為實有。而妄緣
競起。觀世界為實有。而幻境愈增。非具金剛慧。何
能嶄然割斷。一空此妄緣乎。
須菩提若人言佛說我見人見眾生見壽者見須菩
提於意云何是人解我所說義不不也世尊是人不
解如來所說義何以故世尊說我見人見眾生見壽
者見即非我見人見眾生見壽者見是名我見人見
眾生見壽者見須菩提發阿耨多羅三藐三菩提心
者於一切法應如是知如是見如是信解不生法相
須菩提所言法相者如來說即非法相是名法相。
註　見與相不同。見猶未成相。有見而後有相。見
在相前一層。相者。法所現也。見者。心所取也。相粗
而見精。四相乃經中所遣之執。而四相又成於四
見。蓋至見歸真見。而相亦無相矣。如來真性中。無
<pb n="972"/>
此四見。故云即非。對有我說無我。其名假立。故云
是名。如是。指上須菩提之三疊言。此近脈也。如來
說應如是住。如是降伏其心。今結云如是知見信
解。此之謂住。不生法相。此之謂降伏。此遠脈也。壽
者見上。破我相。發菩提下。破法相。經中屢言無相。
於此作一大歸結矣。
論　此申言無四相。并無法相意。收拾一部經文
也。前言菩薩無四相。眾生無四相。如來無四相。盡
乎人矣。言一切法無四相。盡乎法矣。此言佛說無
四見。蓋合人說法三者盡。而無相之義始全。於是
復標發菩提心者。以結前問。應如是知。通達無我
法。知一切法無我。是也。如是見不以色相見如來。
以行正道見如來是也。如是信解。聞章句則信。說
是法則信。種種解所說義是也。不生法相。離一切
相。是也。一切修持俱攝成。此心無兩生。不生法相。
則生如是心矣。又言法相即非法相。以結實無有
法發菩提心之意。
講　佛告須菩提曰。若人言。我曾說我人眾壽四
見。是解我所說義否。須菩提曰。佛之所說。是人多
不解其義。何以故。世尊所說我人等四見。滯於形
迹之私。流為物化之累。所見皆虗妄也。若真性中
般若之妙。如大明當空洞達無礙。即非我人眾壽
之妄見。但虗名為我人眾壽見耳。佛曰。須菩提。若
能發無上菩提之真心者。於一切事。不起四見。識
自本心。見自本性。應如是真知。如是真見。如是信
受解悟。則無上菩提。渾然具吾天真內。凡在外有
形迹之事。皆不生於心矣。然菩提心不離一切。不
即一切。因物而付。不滯於物。即非法相。是假名為
法相而已。
須菩提若有人以滿無量阿僧祇世界七寶持用布
施若有善男子善女人發菩提心者持於此經乃至
四句偈等受持讀誦為人演說其福勝彼云何為人
演說不取於相如如不動何以故一切有為法如夢
幻泡影如露亦如電應作如是觀（菩提或作菩薩）。
註　阿僧祇。華言無央數。無量阿僧祇世界。不止
恒河沙矣。持於此經。謂當持此所發之心。以印於
經。示發心者以陀羅尼門也。若作持經解。則受持
讀誦。緊接在下。豈宜重疊言之。受持法。前已詳盡。
演說法。未曾闡明。故有云何演說一證。正是付囑
處。如者。自如之謂。如如。則自如之甚。不動。正明其
所謂如如。言不變其本體也。取相即非如如。即是
動。如如二字。上根不取於相來。下接不動二字去
乃形容性體之詞。不必分疏。合說方見其妙。有為
法。凡世間有所作為之法。即一切相也。六喻皆非
真實。夢中境。幻中花。水成泡。影隨形。草頭露。電光
火。均無實體。變現靡常。凡天地間有形有氣。皆為
非實。應同六者觀之。偈言末句。雖承上三句說。其
意包涵甚廣。
論　此第九番較量福德。而因示以說法之軌則。
觀法之妙智。為全經結局也。此經雖是文字般若。
即可悟實相般若。蓋真如之體。聖凡俱足。相法皆
空。惟適如其如。本性湛定。一無動搖。猶如一月澄
空。千潭現影。影有現滅。月實自如。以其無相無住。
故能普現一切。不取於相。如如不動八字。乃全經
之歸宿。般若之宗旨。經中反覆翻剝。只完箇不取
於相而已。由淺入深。層層剔發。只求到如如不動
而已。然人之修道。必從空世法始。看世法不空。必
不能於真如著力。六如乃大般若真空妙觀也。此
六字中。凡人事之感應。世運之遷流。天地之變化。
都已說盡。六喻觀成。則真空自現。菩薩得道得果。
全是觀門純熟。觀即般若妙智。照五蘊空。是為深
般若也。修行人宜從此入法身真境。故以觀字結
經。
<pb n="973"/>
講　佛終呼須菩提曰。若有人滿無量無央數之
世界七寶布施。固得世間福矣。若有善男女。發菩
提普濟之心。於此經偈。不徒受持。自己見性。又演
說於人。教人見性。此出世間之福。豈不勝彼乎哉。
云何與人演說。蓋我真性本無上菩提之妙心。為
無餘涅槃之實理。人法雙泯。情智俱忘。自無形迹
之可求。亦無聲色之可見。不著於我人眾生壽者
也。不住於聲聲香味觸法也。本來真空。何有相之
可取。惟見如如焉。一神通乎法界。而定自真。萬化
妙於無方。而體常寂。自如之極。一無變動而已。何
以故。蓋真空無相。本自如如。一切賢聖法。皆以無
為法而親證之。若世間有所作為之事。皆虗妄不
實。如夢境之非真。如幻術之假化。如水泡之虗浮。
如身影之恍惚。如朝露之易晞。如閃電之易滅。當
作如是觀看。可見世間之事。諸行無常。有生還有
滅。非真有也。惟我如如不動之性。湛若太虗。超萬
劫而常存。歷千古而不變。其福德豈有限量哉。
彚解　自如來若來若去至此。凡四節為一段。亦
申足上卷之義。如來無來無去。一真常住。無相者
也。凡夫滿界滿塵。虗妄為實。著相者也。惟能空我
見。破法相。人法雙絕。知見皆真。乃為般若極則。結
以不取於相如如不動二句。為全部金經結穴。直
指般若本體。是修持法。是演說法。是住降法。是滅
度法。即所謂無所住而生其心也。即所謂無為法
也。一切有為法。作六如觀。則以空世法。證入空心
法。尤為修行人。第一喫要關頭。佛之傳心。俱在於
此。以之到彼岸。證菩提。不難矣。是為經之下卷。
佛說是經已長老須菩提及諸比邱比邱尼優婆塞
優婆夷一切世間天人阿修羅聞佛所說皆大歡喜
信受奉行。
註　比邱。男僧也。比邱尼。女僧也。優婆塞。居士也。
優婆夷。道姑也。天人阿修羅。六道中之三道也。聞
佛所說。具聞慧也。皆大歡喜。妙契本心。具思慧也。
信受奉行。解行發心。具修慧也。
論　此阿難尊者贊記之語。乃結經常儀也。通篇
最重一信字。須菩提三問信心。佛言於此章句能
生信心。一念生淨信。得聞是經不驚不怖不畏。信
心不逆。如是信解。其最嚴重者。則曰信心清淨。即
生實相。實相者般若也。至此煞出信受奉行四字。
聆佛所說。頓悟二空。直超佛地矣。足見此經。能度
大眾。入大乘證大果。人因法悟。法藉人宏。要在人
起淨信耳。
講　佛既大闡般若之法。說經已畢。啟請之長老
須菩提。已領心印矣。其同會聽法。有出家修道之
比邱比邱尼焉。有在家修道之優婆塞優婆夷焉。
一切世間之人。天上之人。并阿修羅之神。聞佛此
經。各言下見性。幸正法之難遇。欣今日之躬逢。莫
不淨信承受。遵奉持行。雖億萬劫來。永證金剛不
壞身也。發菩提心者。不奉持般若。何由到彼岸哉。
總解　金剛一經。佛祖傳心祕旨也。大要以清淨
為體。以發心為用。以不著四相。不住六塵。為了空。
以平等修善法。為功夫。以無我得成於忍。為實詣。
以如如不動。為究竟。以六如為觀智。而全經起修。
則必以信心為入門。至於六度四果。五眼三心。尤
為竅要。佛每遇緊要關節處。便較量福勝。讚嘆流
通。直至於今。金剛智眼。放光動地。諸佛列祖。以此
傳法印心。六道眾生。因之滅罪證果。皆由如來與
空生一番問答。發啟此段大事因緣。所以得聞此
經也。佛之慈悲深矣。持是經者。其報佛恩哉。

金剛般若波羅蜜經

<article id="n510">金剛經易解</article>
<pb n="974"/>

<talk>No. 510-A</talk>
萬靈蠢蠢。率皆以無上道。作文字解。吾佛惺惺。即以
文字。發明心地。說三藏十二部經。大包法界。細入微
塵。謂太虗在人心中。只如一塵一毫毛裡。有無量佛
世界。佛之大慈。於大千世界中。無一物不度。必至度
盡眾生而後已。大哉法王。不圖復有此五千四百卷
不可思議之無量法寶也。經來東土。已數千年。至今
盛行於世者。無如金剛經。誠以此經言簡義精。乃反
約之道也。愚常於參究之下。拜讀是經。不啻完如渾
璞。細若剝蕉。盖以人欲盡淨。而天理流行。剝盡蕉心。
方覺妙手。空空乃洗心之一大法也。金剛經又稱功
德經。夫人自無始以來。重重冤親罪福。宛如春蠶作
繭。自纏自縛。永無脫離。此經若於蠶以抽絲。忽然頓
斷。與人解粘去縛。現出自性天真。便是超凡入聖。一
大轉機。而冤親亦解釋平等矣。愚於童時。讀此經。至
如是住如是降伏其心。恍然有會。嗣讀古德註解。有
訓如是即道者。有謂指下文言者。二俱無過。第禪宗
以道在心解。不在於語言文字。我佛說法四十九年。
不曾道著一字。却字字皆開示悟入之機。在善會者。
於心行路絕。言語道斷時。如人飲水冷暖自知。哭不
得。笑不得。方是善讀經者。但此可與知者道。未可以
概語人也。同參謝子。於此道得印心焉。愽綜羣經十
餘載。自信見道親切。且當仁不讓。於是發擔荷心。即
以掛壁之口。摩空之手。註成金剛經易解一部。見示。
第見其語語妙諦。字字真詮。開人悟入之機。如穿成
一串摩尼。實有點睛破壁之妙。又如無縫天衣。圓轉
無痕。真古今一大快事。而不愧為易解者矣。苟得此
而讀之。未悟者。可由之而見道。即已悟者。亦可藉此
以證明。默識心通。人牛不見。將見四相俱遣。不啻衣
珠在手。即紹佛鎡基。道統有在。自當慶快平生。卓絕
今古矣。世有識者。必不以愚言為河漢也。是為序。
光緒己丑莫春珠浦南宗後裔來雲子唐養愚譔

<talk>No. 510-B</talk>
余於內典。素未宣究。初不知其道。為何如也。迨槖筆
從軍。與貫三謝子。共事一方。晨夕清談。多所啟發。稔
為出塵之士。而非世俗常談也。相從既久。乃知三教
大道。靡不精研貫徹。而於釋氏經論。尤深造焉。始恍
然其含光隱耀。淡然寡營者。良有以也。每謂。人生數
十年。殫精神。竭智慮。以愽身家。溫飽虗生浪死。悲苦
相尋。於此而不思出離。殊為可惜。況我輩。重以劫外
餘生。滄桑掁觸者哉。（余）聞之而不禁怦然心動也。因
取石註金剛經一部。教余誦習研求。自然獲益。乃初
閱時。苾然不解。雖經質問。亦未了了。迨行持既久。昔
所不解者。今則解之。昔所能解者。今則更進一層矣。
久久參尋。愈索愈奇。心地日進乎精明。方知此經之
妙。有不可以言語形容者。大哉佛慈。於大千世界中。
一切含靈蠢動。無不普度。必至普度眾生而後已。誠
哉是言。洵非虗語。第經中又謂。若有眾生如來度者。
如來即有我人眾生壽者。盖言人當見性自度。佛所
說經。不過為人解粘去縛。並無實法與人。故云我所
說法。如筏喻者。今則去佛漸遠。知識難逢。倘不藉經
中文字。以自參究。亦何由自度哉。余故讀經。至無我
相人相眾生相壽者相。而知四相不除。終難進益。吾
人妄念紛紜。必須掃盡萬緣。如斷一握亂絲。一斷俱
斷。與道方有相應分。又經中應無所住。應如是住。如
是降伏其心等語。大有深意。須細加玩味。方見洗心
要法。但行之既久。自然天真發現。有不期然而然者。
此非箇中人不知。第經旨甚深。非藉指示。猝難領解。
今謝子以慧心慧性十餘年。精參默契。造詣功深。一
旦發擔荷心。即用點睛之手。註成金剛經易解一部。
言雖淺近。而於圓通妙諦。指陳簡要。真足開人悟入
<pb n="975"/>
之機。而使後之學者。共得津梁。同登覺路。實古今來
一大快事。普願見聞同修同證。他日靈山會上。共結
善緣。蔗不負一片婆心為先導耳。（余）久借他山。深資
麗澤。茲因經註梓成。故略敘其緣起。佈告同人。以共
慶云。
光緒己丑莫春月上浣真州圓覺居士劉紹南敬序

<talk>No. 510-C</talk>
金剛經者。乃諸佛之心源。眾生之慧命也。故其指陳
心法。簡要詳明。掃盡浮詞。獨標正覺。盖自佛法西來。
從上單傳之旨。莫不以此為入道之梯航。誠法寶也。
迨臨濟諸公出。而創禪機。施棒喝。不立語言。直指見
性。一切經典。直欲束之高閣。雖若別開生面。寔由參
學之流。不務觀心。徒事向外馳求。致蹈說食數寶之
譏。故令暫息外緣。使之斬斷葛藤。真常獨露。特救一
時之弊耳。是則非經之過。而不善誦習者之過也。故
在唐時。此經註解已有八百餘家。誠以此經為入道
之梯航。而研心之先務也。顧諸註或出或沒。或存或
亡。不復并見於世。今所存者。尚數十家。如天親菩薩。
及諸大德論註。或禪或教。闡揚佛旨。無不曲盡精微。
各臻其妙。但其詞意幽深。殊非初機所易曉。今此經
遍海內。幾於家誦戶習。然欲求其暢明宗旨。由之入
道者。卒不多覯。豈非以甚深般若研窮不易。而又乏
導引之具歟。近世惟石天基先生註解此經。最為詳
盡。但覺迂拘。未易使人頓悟。（僕）於此經。夙耽誦習。暇
輙搜求旨趣。又得益友切磋。故雖資性庸愚。亦似微
有所得。爰不揣固陋。註成全部。顏之曰易解。於中頗
復引申圓義。或者謂此經屬頓教所攝。今乃附麗于
圓宗。不與古判相刾謬乎。然法華稱三獸渡河。三車
出宅。法無二致。殊異在人。讀是經者。苟能默契旁通。
則由頓入圓。非為分外。凡所註詞。除訓詁故。寔外悉
皆自抒管見。概不拾人牙慧。標窃貪功。一切經論。亦
不敢繁稱博引。使人易生煩厭。而窒靈機。有志探元
者。或可藉以當老馬之助焉。特是聞見寡陋。矢口談
經。不免妄言之咎。倘有高明辱而教之。則幸甚。
光緒十五年歲次己丑三月之望毗陵居士謝承謨
貫三氏序

<other>No. 510-D
 緒言</other>

一此經古德判為頓教。以其直指菩提。別無支蔓故
耳。又以一門深入。不偹諸行。故特謂之頓而不謂
之圓。愚謂。此經頓而兼圓。何則。經中雖一往明空。
而復云於法不說斷滅相。夫斷滅不存。乃中道也。
中即圓義。又云。如來所得阿耨多羅三藐三菩提。
於是中無實無虗。無實無虗。則有無不立。有無不
立。即非有非無。非有非無。即有無兼該。有無兼該。
即雙照雙泯。乃至離即離非。是即非即。開權顯寔。
即實而權。為實施權。即權而實。是則頓中有圓也。
至如佛說第一波羅蜜。即非第一波羅蜜。是名第
一波羅蜜。三句之類。經中甚多。若從而推廣之。則
三句而亦涵四句之義。非頓而兼圓乎。四句。謂有
句。無句。非有非無句。亦有亦無句。第以一門頓入。
不具諸法。僅得謂之兼圓。而不得謂之純圓也。然
准台宗四教。謂般若帶通別明圓。則兼圓之說。為
不誣矣。總之法無定向。深淺由人。智者見之謂之
智。仁者見之謂之仁。是在當人領會耳（台宗四教謂藏通別
圓也）。
依教修觀。此經觀法具偹。層次井然。前云。凡所有
相。皆是虗妄。若見諸相非相。即見如來。此即空觀。
了知一切皆空。法亦如幻故。繼云。汝莫作是念。如
來不以具足相故。得阿耨多羅三藐三菩提。此即
<pb n="976"/>
假觀。了知一切名相。從緣生故。又云。如來所得阿
耨多羅三藐三菩提。於是中無寔無虗。此即中觀。
了知色即是空。空即是色。一即一切。一切即一故。
若欲習是觀法。而能從空入假。由假明中。過去現
在未來。三心難覓。我人眾生壽者。四相都融。心心
印心。念念非念。便得中道了義。是則由淺入深。漸
趨中道。即頓中有漸也。
佛法大海。信為能入。故云信為道源功德母。信能
長養諸善根。如經中較量功德多寡。及微塵世界
之類。寔實非誑。不可以我所未經聞見。便認為甚
言之辭。試思金口誠言。豈有虗假。縱一時未能悟
徹斯理。亦須諦信不疑。自有一朝。渙然氷釋。到此
地位。方知佛語非誑。善願同仁。各宜深信。
凡夫畏空執有。二乘厭有取空。畏空執有。謂之常
見。厭有取空。謂之斷見。又通謂之倒見。執有執空。
兩俱成病。此經為開示利根凡夫。故先破其執相。
而節次較量功德。以顯有為福報。終遜無為。離相
布施。逈超著相。又恐學人棄有取空。故復䇿之以
不落兩頭。直超無上。盖斷常終成凡外。而離相頓
證無生。何去何從。孰得孰失。理自易明。我輩何幸
而獲聞此妙法。能無努力進修。以毋負佛慈諄諄
明誨。
讀經先要明宗。盖一經自有一經宗旨。倘宗旨不
明。則馳騖無歸。如此經以無住為宗。但了得無住
之旨。便為已得要領。其他多說少說。皆餘緒矣。又
佛所說法。多於要妙處。圓轉如環。似無端倪可尋。
讀經者。徃往於圓轉迴環之處。茫然無據。己眼不
明。且稱為有意搬弄者。所謂正言似反也。不知無
上大道。其要妙正在圓轉處。若不如是說。其理終
不圓明。宗旨若明。則於迴環層叠之處。縱使羣山
萬壑。自能理會。而不為所迷。
讀經以明心為上。明心以解義為先。至於持誦經
文。不求解悟。祇可薦亡滅罪。作得世間功德而已。
若悟法明心。則頓超三界。永除後有。且歷劫冤親。
悉皆度脫。顧不偉哉。是則欲明心地。講義不可以
不先。由有言以迄無言。自不覺而成正覺。理固然
也。惟夙根深厚。一聞千悟者。不在此例。然民鮮能
之。
讀經非他書可比。餘書惟看讀一過。略能記其梗
概。便可不須再讀。讀誦大乘經典。自非聖人。決不
能過目便了。必須細心玩味。默意參尋。其義乃出。
始則因註而明講解。繼則并不需註。一意深參。久
久自發現行。所謂制心一處。無事不辦。到得一旦
豁然之後。方知此中妙義無窮。真如飲水。冷煖自
知。并不能吐露向人。是為祇可自怡悅。不堪持贈
君也。既得一經悟徹。然後更誦他經。自不勞迎刃
而解。
講解儒書。必有一定之理。不可移易。而佛經則不
然。要當不泥不背。是以難耳。故古德云。依又解義。
三世佛冤。又云離經一字。便同魔說。讀者。能於不
泥不背中。有個入頭處。識得眉橫鼻直。方可與讀
是經。
經旨甚深。猝難曉解。註經者。若更加以奧衍之辭。
仍未能了了。而不便初機。是以今註。概從簡易。讀
者。取其意而略其文可也。矧讀經惟求印證。何暇
旁求。迨至脫然契證。能所兩忘。恍如雪山中夜。忽
睹明星相似。方知窮諸元辨。如一毫置於大虗。竭
世樞機。似一滴投於巨壑。雖復珠玉盈前。於己無
益。斯時則經且不須。註於何有。但如敲門磚子。不
得不借用一番耳。
經中較量功德。及執相觀佛之說。徵詰重重。不厭
煩𤨏。有謂由淺入深。故見重複。有謂緣讀來聽者。
佛故申說之。竊以為不然。若謂由淺入深。則細玩
<pb n="977"/>
前後經旨。其重複處。無大異辭。何云淺深。若謂因
續聽重說者。則佛說三藏經典。豈遂無續聽之人。
何不聞再三申說。而獨於此經有之。決無是理。誠
以說此希有難信之法。佛以慧眼。觀察眾心。非經
三五番申說。不能諦信無疑。佛特知之。故不厭其
辭之煩。所以為大慈悲也。又佛所言說。多取證於
須菩提。以明見無歧異。法如是故。
經稱持誦功德。遠勝寶施者。良以信心受持。即是
多善根福德因緣。又經義若未能頓悟。但得誦持
不懈。其義漸明。自堪證悟。但不可預期速效。迨至
悟明之後。雖若經文淺顯。而意義仍自無窮。愈索
愈深。愈探愈妙。即終身玩味。終無止境。此經之所
以甚奇。而持誦功德。所以殊勝也。至誦經須淨除
塵妄。一意精專。字字分明。斯為正軌。不必定求靜
室。定須設像。有暇即念。毋待後時。須知佛在心頭。
不在外相莊嚴也。
三教大道。殊塗同歸。實無二致。經云空除四相。即
聖人之四絕。無說即聖人之無言。五戒即五常。三
毒即三戒。人我普度。即大學之明新。法施均蒙。即
中庸之位育。種種相符。言難罄述。顧謂佛教而有
異乎。至於妙道精微。聖人所罕言者。佛則詳言之。
我輩生當像季。倘非釋氏之書。則凡精一執中。歸
仁位育。與夫一貫無言之旨。何由而明。此東坡所
謂學佛而後知儒者。信然。
此經如天衣無縫。本無段落可尋。迨天親菩薩。始
判為二十七疑。如寶施者。不及持說功德。以須菩
提反覆生疑。故佛節次。為之解說。欲令斷疑生信
也。然此說非時俗所尚。不甚通行。今經三十二分。
為梁昭明太子所定。然所分斷落。間亦有欠妥處。
但於行持究屬無礙。況今世俗盛行。故且因之以
仍其舊。
平寔商量。禪門所忌。範圍不過。教義所宗。今以粗
淺言辭。解釋甚深經旨。非禪非教。於意云何。矧今
善註多多。有如珠玉盈前。而安用是邱里之言為。
特是深文奧義。難喻於里閭。且法喻雖多。究其指
歸。總以圓通為至。所謂佛法無多子。亦儒稱一貫
之意也。區區之心。寔願見聞共證。以勿負慈悲普
度之義焉。苟無乖經旨。幸勿以粗淺棄之。
藏經極多。而獨於此經亟亟講求者。良由在家善
信。有志修持。除淨土一門外。莫不以此經與心經
為常課。誠以兩經簡潔。便於行持。而居家又時有
塵緣紛擾。若必欲遍參全藏。不惟事有未遑。亦且
力所不逮。然既持經。自宜講解。因解生悟。自能心
性開明。而成正覺。則受持也。而可不講求哉。至心
經尤為直捷簡括。故特附註於後。以質大方。
吾人在塵勞中。既未出離。則凡治家接物。一切俗
緣。自不能無。然須念娑婆劇苦。幻質無常。不求出
離。沉淪永劫。佛所說經。無非教人離苦得樂。離苦
之要。端在明心。明心之法。當於塵緣之暇。屏除雜
念。澄心默坐。一意精參。或於平旦。披衣起坐。默自
提撕。然亦不必過於用意。但令心不繫緣。曰久自
然有會。惟不可預存期效。時至自彰。倘得妙趣。尤
當益加精進。毋怠厥志。自然功不唐捐。而獲益無
量矣。有志之士。請甞試之。決不相賺。
右臚各條。幸望留心。不無小補。貫三謹識

<other>誦經簡要</other>

人人可誦。不拘官民僧俗。時時可誦。不拘日中朝暮。
洗手便誦。不拘有香無香。漱口便誦。不拘吃葷吃素。
默亦可誦。不拘高聲低聲。少亦可誦。不拘全部半部。
閙市中亦可誦。何必靜室。身到處皆可誦。何必對佛。
無音節亦可誦。何必敲魚。行坐立皆可誦。何必跪讀。
<pb n="978"/>
止要志虔意誠。神凝氣斂。耳不旁聞。目無他見。口不
雜言。心無雜念。遍數頻加。多多益善。暑往寒來。功無
有間。如此精專自有靈騐。壽延福增。災消禍散。生死
誰拘。輪迴可斷。一心不亂。自然鬼服神欽。真性常存。
何愁天塌地陷。到得西方化佛迎。誦經功德於茲見。
誦經功德。感應無邊。但恐人事匇忙。性根遲鈍。不能
受持全經。則四句偈等。亦堪持誦。具大功德。經中四
句偈有四　無我相。無人相。無眾生相。無壽者相（一）。
凡所有相。皆是虗妄。若見諸相非相。即見如來（二）。若
以色見我。以音聲求我。是人行邪道。不能見如來（三）。
一切有為法。如夢幻泡影。如露亦如電。應作如是觀
（四）。以上四偈。隨念一偈。功德無邊。亦能見性。但得信
心受持。自然功德無量。

No. 510
<sarticle>金剛般若波羅密經易解卷上</sarticle>
（般音鉢。若音惹。後凡言般若者倣此）。

姚秦三藏法師鳩摩羅什　譯
毗陵謝承謨貫三氏　註釋
真州劉紹南圓覺氏　刊上蔣春同蘭言氏　刊上錢松齡覺之氏　校訂

此經以喻法為名。實相為體。無住為宗。斷疑為用。
大乘為教相。以喻法為名者。金剛。喻也。般若。法也。
般若。華言智慧。金中之剛。至堅至利。能碎萬物。此
經能斷眾生疑執。取以為喻。波羅密。華言到彼岸。
眾生在生死海中。無有窮極。修此般若。能到涅槃
彼岸。經者。常也。法也。梵語修多羅。此云契經。謂契
理契機也。以寔相為體者。經云。若人得聞是經。即
生寔相。寔相即無相也。以無住為宗者。宗訓要。經
云。應無所住而生其心。此經多以無住破著故。以
斷疑為用者。由經力用。能斷妄執故。以大乘為教
相者。經云。為發大乘者說。為發最上乘者說。此乃
一經宗要。不可不知。故首列焉。若更略解經題。則
云人苟具堅剛之志以修行。則智慧自生。乘此智
慧。直達涅槃彼岸。故云金剛般若波羅密經。會心
之士。即此經題。亦堪悟入。不在見聞之多寡也。
<other>○法會因由分第一</other>分去聲。後倣此。○言此會乃
說法之因緣所由起也。佛與人隨宜說法。解粘去
縛。使之證悟。今大眾會集聽講。故稱法會云。
如是我聞。佛之從弟阿難。從佛出家。博聞強記。佛
說法四十九年。阿難於結集經藏時錄出。一字不
遺。故稱多聞第一。此阿難言如是之法。我親從佛
所聞。欲啟人信也。
一時佛在舍衛國祇樹給孤獨園。祇音其。○一時
者。彼一時也。佛者。教主。舍衛。西域國名。祇樹給孤
獨園。謂祇陀太子施樹。給孤獨長者買園。請佛居
住。乃說法處也。給孤獨長者。以好施孤獨得名。曾
在王舍城見佛聞法。欲請佛至舍衛國。佛令先覓
住處。因見祇陀太子園。林蔭清幽。欲以價買。太子
戲云。須以金布滿園中。即賣與。長者歸。輦金布滿
園中。太子感其誠。因與園施樹。共立精舍。
與大比丘眾千二百五十人俱。比。去聲。後同。○比
丘。乞士也。上乞法於佛以資慧命。下乞食於人以
資色身。言大以別其小。千二百五十人者。恒隨佛
聽法之人也。自如是我聞至此。謂之通序。以諸經
首。多用此數語故。佛入滅時。阿難問佛。一切經首。
當安何語。佛云。當安如是我聞等語。非但我法如
是。三世諸佛。悉皆如是也。
爾時世尊。爾時。彼一時也。世尊。謂世所共尊。佛有
十號。此其一也。
食時。著衣持鉢。著。入聲。後同。○食時。言當午前可
以乞食時也。佛制過午不食。且自不蓄食物。以去
<pb n="979"/>
其貪。使各行乞。以去其驕。著衣者。服僧伽黎也。鉢
者。應量器也。或瓦。或鐵。食量各有大小。鉢則各隨
量置。
入舍衛大城。乞食於其城中。園在城外。城中則人
烟輳集之處。故入城中乞食。
次第乞已。已。音以。下同。○佛心平等。不舍貧而從
富。不越富以就貧。次第行乞。使人均沾福德也。
還至本處。飯食訖。飯。音反。食。音嗣。○訖。畢也。乞食
歸來。飯食已畢。
收衣鉢。收拾衣鉢。示有條理而順規制。
洗足已。佛修苦行。不使色身安於逸樂。故行則跣
足。今欲跏趺。先須洗足。
敷座而坐。敷。布也。布座跏趺。將以說法也。
<other>○善現啟請分第二</other>善現。即須菩提。乃此經發起
之人。盖由其啟請。而得普聞妙法也。
時長老須菩提。齒德俱尊曰長老。梵語須菩提。華
言空生。亦名善現。
在大眾中。即從座起。須菩提為上首弟子。解空第
一。今欲申問真空無相之法。故從眾中起座也。
偏袒右肩。右膝著地。袒。露也。右肩偏露以示順。右
膝跪地以示敬。
合掌恭敬而白佛言。合掌以示歸敬。而啟白於佛
云。
希有世尊。希。少也。言少有者。我世尊也。未致問辭。
先歎希有。
如來善護念諸菩薩。善付囑諸菩薩。如來者。經云。
無所從來。亦無所去。故名如來。若欲廣明。更有多
義。須菩提稱佛善能護佑調伏現在諸菩薩。令其
入道。善以妙法付囑未來諸菩薩。令其修習。
世尊。善男子善女人。善男子善女人。在凡而修出
世行者。故名之為善。須菩提問言。設有善信男女
於此。
發阿耨多羅三藐三菩提心。阿。無也。耨多羅。上也。
三。正也。藐。等也。菩提。覺也。言人若能發此無上正
等正覺之心者。
云何應住。云何降伏其心。應不應之應。平聲。降伏
之降。平聲。後同。○應。當也。言未知其心。當何所安
住而不外馳。妄念來時。如何降伏而不令起。此乃
修行至要。洵切問也。於時世尊入甚深般若。諸根
悅豫。須菩提睹相知意。故假申問答。欲得世尊反
覆辨論。以申明真空無相之旨。非徒自悟。亦欲使
在會及後之學者。得住心降妄之法。為下手工夫。
以證至道。其嘉惠來學。寔無量矣。
佛言。善哉善哉。須菩提問意。深合佛旨。故亟稱其
善也。
須菩提如汝所說。如來善護念諸菩薩。善付囑諸菩
薩。佛呼須菩提言。誠如汝適所云如來善護念付
囑之語。
汝今諦聽。當為汝說。為。去聲。後同。○汝須誠聽。吾
當為汝言之。
善男子善女人。發阿耨多羅三藐三菩提心。若善
信男女。而發此無上正等正覺之心者。
應如是住。如是降伏其心。其心當如是而住。當如
是而降伏其妄心。如是二字。不可作泛語讀過。是
一絕妙心法。即無住生心之謂。非特指下文而言
也。故此經始終皆稱如是。盖吾人心本虗靈。與佛
同體。祇緣無量劫來。妄念紛乘。曾無休息。由此妄
念。生出八萬四千種塵勞。舍生受生。輪迴不已。無
有出期。佛慈憐憫。因而說法度人。俾得離諸苦惱。
頓證真如。以復其本體之明。然修行法要。先須淨
除妄念。務令心不繫緣。不思善惡等事。因任自然。
如如而住。從此進修。自得明心見性。莊子亦云。虗
室生白。吉祥止止。此為修行正軌。乃住心降妄之
<pb n="980"/>
要訣。千古聖賢。皆以此為下手工夫。佛故亟稱之。
若舍此別修。便成邪魔外道。顧諸人於此。往往輕
忽看過。誠為可惜。茲特拈出。以公同志。
唯然。世尊。願樂欲聞。唯。音委。樂。音要。○唯者。應之
速而無疑也。樂。喜好也。須菩提聞佛說住心降妄
之法。要而不煩。恍然契悟。故亟應而然之。但慮在
會及後之聞者。未必皆能以一二語。而頓階契證。
故願佛更引申其說。庶使聞者。不致茫然無據。
<other>○大乘正宗分第三</other>乘。去聲。後同。○言佛說此法。
乃修習大乘之真正宗要也。
佛告須菩提。諸菩薩摩訶薩。諸。眾也。菩。普也。薩。濟
也。言能普度眾生也。摩訶。廣大也。佛告須菩提曰。
若有眾菩薩及大菩薩等。欲修習大乘正法者。
應如是降伏其心。當如上所云如是之法而降伏
其妄心。斯可矣。
所有一切眾生之類。眾生之眾。平聲。後同。○眾。多
也。言菩薩既以如是之法。降伏其妄心。而證悟不
退矣。但既名稱菩薩。尤應自他俱利。隨類度生。夫
不有一切眾生在乎。眾生。指卵胎至無想之類。佛
謂輪王亦是凡夫。以其未超三界。尚在輪迴。故概
以眾生目之。有謂眾生僅指一己之妄心而言者。
不合下文語氣。且惟論自度。則局於二乘。而與大
乘普度之旨相背。故不取焉。
若卵生。若胎生。若濕生。若化生。卵生。飛禽之屬。胎
生。人畜之屬。濕生。魚龍之屬。化生。蚊蝱之屬。又人
與旁生。具有四生。諸天地獄中陰。惟是化生。鬼通
胎化二生。皆屬欲界。
若有色。謂色界天。
若無色。無色界天。欲界。有色。無色。謂之三界。
若有想。謂色處天。
若無想。無所有處天。
若非有想。非想天。
非無想。非非想處天。
我皆令入無餘涅槃而滅度之。涅。不生也。槃。不死
也。修成正果。則永脫生死。無餘涅槃。乃如來究竟
彼岸也。菩薩之人。惟以度生為事。如上眾生之類。
悉皆令證涅槃妙果而度脫之。此廣大心也。
如是滅度無量無數無邊眾生。實無眾生得滅度者。
菩薩雖以度生為事。而度脫如許不可計量之眾
生。然其心寔不存一度生之見。而自以為功。
何以故。須菩提。菩薩所以不存度生之見者。此何
故哉。須菩提當知。
若菩薩有我相人相眾生相壽者相。即非菩薩。有
相無相之相去聲。後同。○但知有己為我相。分別
彼此為人相。蔑視羣生為眾生相。希冀長生為壽
者相。若菩薩有此四相。而心存分別。謂之四倒。是
則妄念紛乘。悲心不普。又何云菩薩哉。
<other>○妙行無住分第四</other>行。音恨。○言菩薩於布施妙
行。心無住著。寔無所希冀而為此也。
復次須菩提。復。去聲。後同。○復次。再告之辭也。
菩薩於法。應無所住行於布施。行。如字。施。去聲。後
同。○住。猶著也。此承上章而言。菩薩之人。既已離
相度生。更宜離相行施。所謂無為而無所不為也。
但菩薩法式。應行施而不著布施之相。此則三輪
體空。而為無住行施。布施有二。一法施。二財施。說
法度人。謂之法施。濟人財物。謂之財施。三輪。謂施
者。受者。及所施物。
所謂不住色布施。不住聲香味觸法。布施。在眼曰
色。在耳曰聲。在鼻曰香。在舌曰味。在身曰觸。在意
曰法。此謂六塵言。菩薩所謂無住行施者。不當於
塵境生心也。
須菩提。菩薩應如是布施不住於相。言菩薩當以
所謂如是之法而行布施。心不著於塵境之相。則
<pb n="981"/>
得之矣。
何以故。夫行施而不著相者。此何故哉。
若菩薩不住相布施。其福德不可思量。思量稱量
之量。平聲。後同。○盖菩薩行施而不著布施之相
者。其所得福德。正不可以心思較量多寡矣。福德。
猶言福報。菩薩之人。惟以布施為助行。期於速證。
不應但求世間福報也。
須菩提。於意云何。佛呼須菩提而詰之曰。於汝意
中以為何如耶。
東方虗空。可思量不。不。音否。問辭也。下同。○佛欲
顯無相行施獲福之大。故設言諸方皆有空處。試
思東方虗空之處。其廣大可能以心思計量否。
不也。世尊。不。音弗。答辭也。下同。○須菩提悟佛問
意。而知東方虗。空自不可以心思量其廣大。故以
不也答之。
須菩提。南西北方四維上下虗空。可思量不。四維。
四角也。佛又呼須菩提而問之曰。東方虗空。其廣
大既不可以心思較量矣。若南西北方。及四維上
下。亦各有空處。其空處。有可以心思較量者否。
不也。世尊。須菩提以東方虗空。其廣大既無限量。
則他方虗空。亦皆無限量。故仍以不也答之。
須菩提。菩薩無住相布施福德。亦復如是不可思量。
佛呼須菩提而告之曰。汝既知諸方虗空。其廣大
皆不可以心思較量矣。當知菩薩不住相布施。其
所得福德。亦如虗空之廣大。而不可以思量焉。顧
可住相行施。而僅取有為福報。
須菩提。菩薩但應如所教住。須菩提當知。菩薩之
人。但應如我所教無住行施之法。而安住其心。則
得之矣。此叮嚀之辭也。
<other>○如理實見分第五</other>言修行人。當知寔相無相之
理。乃為如寔而見。盖色身是妄。若但向色身覓佛。
而不見心佛。是不名為寔見也。
須菩提。於意云何。可以身相見如來不。佛欲令人
各見自心法身真佛。毋徒向外馳求。而昧己靈。故
呼須菩提而詰之曰。於汝意中以為何如耶。可僅
以色身外相而見如來否。
不也。世尊。不可以身相得見如來。須菩提悟佛問
意。若徒以色身覓佛。必不能見自性如來。故即以
不也答之。而言人固不可徒以色相見佛。而昧法
身真佛也。
何以故。夫不可以身相見如來者。此何故哉。
如來所說身相。即非身相。盖如來所說身色外相。
即非法身真相。誠不可徒以色相而求真佛也。
佛告須菩提。凡所有相。皆是虗妄。佛以須菩提既
悟問意。故告之曰。凡一切色身外相。皆是虗妄不
寔。所謂有形終歸壞。無相乃名真也。乃習丹道者。
專在色身上摸索。縱活千年。終歸於盡。究何益哉。
若見諸相非相。則見如來。若人見一切色相。而不
存有相之見。即能見真性如來矣。
<other>○正信希有分第六</other>言人聞此經典。而能諦信不
疑。是人善根深厚。方得具此正信。真乃希有之士
也。
須菩提白佛言。世尊。頗有眾生。得聞如是言說章句。
生實信不。須菩提意謂。今我等親炙於佛。得聞如
是之妙法。固應諦信遵行。第恐後之聞者。未必遂
能生信。故啟白於佛。而言將來頗復有人得聞佛
說如是妙法之章句。亦能不滋疑懼。而生真寔信
心否。
佛告須菩提。莫作是說。佛以聖賢雖不常有。然佛
法豈遂滅絕。何可蔑視將來。遂無人信受。故告須
菩提曰。汝莫漫作是說。
如來滅後。後五百歲。有持戒修福者。五百歲有五
個。盖言運會變遷之期也。言雖如來入滅之後。最
<pb n="982"/>
後五百歲中。必有大心凡夫。能擔荷大乘正法。而
堅持戒律。勤修福德者焉。此如來。佛自謂也。
於此章句。能生信心。以此為實。是人於我今所說
之章句。聞之而必能生正信之心。以我此言為真
寔非誑。
當知是人。不於一佛二佛三四五佛而種善根。已於
無量千萬佛所。種諸善根。然此聞而生信者。寔非
根行淺薄之徒。當知此人。已曾歷劫薰修。善根深
厚。且不僅於一佛二佛。以至四五佛處。種植善根
而來曾於無量佛所。種植善根而來矣。
聞是章句。乃至一念生淨信者。惟其善根深植。故
聞我說如是之章句。而即生信心焉。然是人則固
善根深植矣。抑知更有一念之頃。聞說是法。能生
真淨信心者。其所植善根。亦非淺鮮。
須菩提。如來悉知悉見。是諸眾生。得如是無量福德。
佛呼須菩提而言。彼聞法生信者。佛以智慧覺照。
盡能知見此等眾生。以善根深植之故。必能各如
其信心而得福德。皆無量矣。所謂信心生一念。諸
佛盡皆知也。
何以故。夫聞法生信。而獲福無量者。果何故哉。
是諸眾生。無復我相。人相。眾生相。壽者相。盖此等
眾生。由善根深植。已探法要。而其心已不復有我
人等四相之見矣。
無法相。亦無非法相。是人不惟不著我人等相。并
不於正法而生取執之相。亦不以非法而生舍離
之相。心境如如絕無纖翳。
何以故。夫其諸相永離者。此何故哉。
是諸眾生。若心取相。則為著。我人眾生壽者。盖此
等眾生。其心若於一處而生取著之相。則一著。永
著即為著我人等四相者矣。
若取法相。即著我人眾生壽者。言不惟餘相不應
取著。乃至正法。雖固由之入道。於此而若生取執。
則亦猶著我人等四相矣。
何以故。若取非法相。即著我人眾生壽者。夫所謂
一切離相者。果何故哉。盖取執即能害道。不惟正
法不宜取著即非法亦不宜生厭離。若以非法而
生厭離之心。則為取非法相。既有此相。即亦猶著
夫四相也。
是故。不應取法。不應取非法。以故學道之人。其心
不應以正法而生取著。尤不應以非法而生厭離。
二者皆為著相。故皆不應取。
以是義故。如來常說汝等比丘。知我說法。如筏喻者。
夫以不應著相之故。故我常向汝等比丘說。須知。
我平日。為汝等說法。不過為人解粘去縛。曾無寔
法與人。正如以筏度人之喻。不可便認以為真法。
而生取執也。筏者。竹簰。所以濟渡。經云。過河須用
筏。到岸不須船。以喻如來說法度人。既已得悟。法
亦應舍離也。
法尚應捨。何況非法。學者於聞法悟道之後。即正
法尚當捨離。方免礙道。何況本非正法。可不急捨。
而存計議乎。
<other>○無得無說分第七</other>言如來在昔聞法證果。雖有
得而寔無得。即今說法度人。亦有說而寔無說。總
欲破人執相之見耳。
須菩提。於意云何。此如來反復破人著。相之見故
復以己躬下事示人。堅人深信。因呼須菩提而告
之曰。於汝意中以為何如耶。
如來得阿耨多羅三藐三菩提耶。如來有所說法耶。
此如來。佛自謂也。言我在昔歷劫修行。得成正覺。
豈真有無上正等正覺之法可得耶。即今與汝等
隨宜說法。又豈有寔法可與人耶。佛致詰辭。總欲
破人執著。之見耳。
須菩提言。如我解佛所說義。無有定法名阿耨多羅
<pb n="983"/>
三藐三菩提。解。去聲。後同。○解悟也。須菩提了解
佛旨。故言我今解悟佛語。之意。寔無有一定呆法。
可名之為無上正等正覺而盡人皆堪修證者。盖
修行證果。各有時節因緣。如一方決不能療萬病
也。
亦無有定法如來可說。夫既無定法可名。亦自無
定法可說。
何以故。如來所說法。皆不可取。不可說。夫所謂法
無定向者。此何故哉。盖我佛所說之法。固皆度人
之具。然不可心生取著。而成法縛。惟當心領神會。
不堪吐露向人。
非法非非法。法無定相。故云非法。然如來說法利
生。普令得度。不可謂之無法故云非非法。
所以者何。一切賢聖。皆以無為法而有差別。差音
雌。○自阿那含以下為賢。阿羅漢以上為聖。世間
為有為法。皆係識神用事。出世為無為法。因任自
然。無處用力。差等差也。言所以謂法無定者何哉。
盖一切出世賢聖。莫不皆由無為正法而證道。但
其根性有淺深。故證果亦有差別耳。
<other>○依法出生分第八</other>謂以此經法修持。自利利人
即能出離羣生於濁世。而徑登彼岸矣。
須菩提。於意云何。佛欲顯持經獲福之勝。故呼須
菩提而告之曰。於汝意中以為何如耶。
若人滿三千大千世界七寶。以用布施。三千大千
世界。乃一佛教化之所。盖一個日月運行之所。為
一世界。如此千個世界。為一個小千世界。一千個
小千世界。為一個中千世界。一千個中千世界。為
一個大千世界。所謂三千大千者。乃舉小千中千
大千而言。寔則一個大千世界也。七寶。謂金。銀。琉
璃。玻璃。車渠。赤珠。馬腦也。言若有人布滿大千世
界七寶。而以之布施邀福。則所施甚大矣。
是人所得福德。甯為多不。甯猶詎也。言是人布施
如此之大。其所得福報。詎多否耶。
須菩提言。甚多。世尊。須菩提以此人布施之大。則
其獲福固應無量。故以甚多答之。
何以故。是福德即非福德性。是故如來說福德多。
福。德性。自性福德也。盖依經修證。見自本性乃為
自性福德。言所謂寶施得福之多者。何哉。但因離
性布施。僅得有為福德。而非見性福德。此乃如來
所說福德多之意也。
若復有人。於此經中受持。乃至四句偈等。偈。音計。
○持者。執持不捨之意。偈。猶詩也。佛言若更有人。
而不求有為福德。惟修見性工夫。能於我所說此
經之章句。受持讀誦。雖至少而僅持四句偈等。自
來言四句偈者。聚訟紛紜。迄無定論。有謂指無我
相四句者。有謂凡所有相四句者。有謂若以色見
我四句者。有謂一切有為法四句者。所指雖殊。總
不出無相之旨。究有何異。而必欲爭執彼此哉。況
此經正破執相。乃於四句偈而反欲指以寔之。是
破相而仍著相也。惡乎可。或又謂佛秘而不言者。
是大不然。試思佛說三藏十二部。多方指示。乃於
四句偈而獨秘之。有是理哉。按經中凡言四句偈
者。上則有乃至字。下則有等字。細玩語意。所謂乃
至等者。盖少之之辭。言雖少而乃至四句偈耳。此
特泛言之也。顧欲磪指以寔之。不與無相之經旨。
相拂戾哉。不可以不辯。
為他人說。其福勝彼。言若人既自持經獲益。又能
推己及人。為人講說。而化導之。則修證功深。自他
俱利。視彼寶施之福德。固不侔矣。盖寶施獲福固
為多。然徒增頑福。難出輪迴。譬如無量家資。而坐
享銷耗。財雖多。終有。竭也持誦經文雖甚少。然半
偈明心。頓超塵劫。譬如為山累土。而日漸增高。力
雖微。終有成也。兩兩相形。其為優劣。不待智者而
<pb n="984"/>
明矣佛慈明誨。可不信行。哉。
何以故。須菩提。一切諸佛。及諸佛阿耨多羅三藐三
菩提法。皆從此經出。言持經獲福之所以殊勝者。
果何故哉須菩提知否。自來一切修成諸佛。及諸
佛所修無上正覺之法。無不皆從此經中流出。故
稱般若為佛母焉。
須菩提。所謂佛法者。即非佛法。佛恐聞此經法殊
勝。又生法執。故呼須菩提而告之曰。所謂無上正
覺之佛法者。乃睹色聞聲。各有悟入之由。並非有
一定死法。可名之為佛法也。
<other>○一相無相分第九</other>一相者。諸法寔相也。言諸法
雖云有寔相。而究無定相。是不宜取執也明矣。
須菩提。於意云何。須陀洹能作是念。我得須陀洹果
不。洹。音浣下同。○須陀洹。華言預流。謂此人見惑
已斷。得預聖人之流也。見惑謂見事物而心生計
議也。佛欲示人離相證道之旨。故呼須菩提而問
之曰。於汝意中以為何如耶。聲聞乘有四果。初果
名須陀洹。證是果者。其心以為我今已得須陀洹
果否。聲聞屬二乘。謂聞說法音聲而證果也。
須菩提言。不也。世尊。須菩提乃此中過來之人。故
聞佛問。而知證是果者。其心必不存一得果之心。
故以不也答之。
何以故。須陀洹名為入流而無所入。須陀洹所以
不存得果之心者。何故哉。盖須陀洹但有。入流之
名。而無入流之相也。
不入色聲香味觸法。是名須陀洹。須陀洹既不為
得果著相。即於六塵境界。都無染著所以名為須
陀洹也。
須菩提。於意云何。斯陀含能作是念。我得斯陀含果
不。此佛歷舉四果。而徵問之也。斯陀含。華言一來。
此人於欲界九品思惑。已斷六品。更須欲界一度
受生。故云一來也。思惑。謂觸念生心也。佛呼須菩
提而再詰之曰。聲聞乘二果名斯陀含。證此果者。
其心以為我今已得斯陀含果否。
須菩提言。不也。世尊。須菩提以初果之人。且不作
得果之念。況等而上之哉。故亦以不也。答之。
何以故。斯陀含名一往來而實無往來。是名斯陀含。
言斯陀含所以不存得果之念者何哉。盖斯陀含
雖有往來之名。而心無往來之相。是以名為斯陀
含也。
須菩提。於意云何。阿那含能作是念。我得阿那含果
不。那。音羅。下同。○阿那含。華言不來。此人於欲界
九品思惑斷盡。不來欲界受生。故云不來也。佛又
呼須菩提而詰之曰。聲聞乘三果名阿那含。證是
果者。其心以為我今已得阿那含果否。
須菩提言。不也。世尊。須菩提以阿那含亦不存得
果之念。故仍以不也答之。
何以故。阿那含名為不來而實無不來。是名阿那含。
言阿那含所以不存得果之念者何哉。盖其名雖
謂為不來。而心且無不來之相。是以名為阿那含
也。
須菩提。於意云何。阿羅漢能作是念。我得阿羅漢道
不。阿羅漢。華言無學。此人於三界煩惱。悉已斷盡。
究竟真理。無法可學。故云無學。又阿羅漢將入佛
乘。故不言果而言道也。佛又呼須菩提而詰之曰。
聲聞乘四果名阿羅漢。證是果者。其亦以為我今
已得阿羅漢道否。
須菩提言。不也世尊。須菩提以阿羅漢煩惱斷盡。
豈更存得道之念。故仍以不也答之。
何以故。寔無有法名阿羅漢。言阿羅漢所以不存
得道之念者何哉。盖阿羅漢固得無相之法。然寔
無得法之心。而名之為阿羅漢也。
世尊。若阿羅漢作是念。我得阿羅漢道。即為著我人
<pb n="985"/>
眾生壽者。須菩提白佛而言。若阿羅漢心作是念。
謂我已得阿羅漢正道。則其心已著相。既著得道
之相。即亦猶著我人等四相也。又何云阿羅漢哉。
世尊。佛說我得無諍三昧。人中最為第一。是第一離
欲阿羅漢。三昧。華言正受猶云妙理也。須菩提復
以自己所得。印證於佛。故稱世尊而言。佛見我與
物無諍。而稱我為已得無諍三昧。於人中最為第
一可貴。是第一等能脫離五欲之阿羅漢也。盖非
離欲無諍。亦不能進道矣。
我不作是念。我是離欲阿羅漢。然佛雖稱我為離
欲阿羅漢。我寔未甞作是念。而云我是離欲阿羅
漢也。
世尊。我若作是念。我得阿羅漢道。世尊則不說須菩
提是樂阿蘭那行者。行。音恨。○阿蘭那。華言無諍。
須菩提復稱世尊而言。我若曾作此念。而云我得
阿羅漢道者。世尊便不說須菩提。是喜好無諍之
行者矣。
以須菩提實無所行。而名須菩提是樂阿蘭那行。
無所行之行。如字。○無所行。行所無事也。言佛所
以稱須菩提得無諍三昧者。以須菩提雖有修證。
寔亦行所無事耳。故佛說我是喜好無諍之行者。
然我寔無喜好之心存於中也。
<other>○莊嚴淨土分第十</other>法以無得為得。心以無住為
住。清淨自然。並不著相執有。此為莊嚴自心淨土。
非若設像。供養之為莊嚴也。
佛告須菩提。於意云何。佛欲以己之往事示人。使
之堅信。故告須菩提曰。於汝意中以為何如耶。
如來昔在然燈佛所。於法有所得不。此如來。佛自
謂也。然燈佛釋迦之師也。言如我昔日在本師處。
聞法頓證。其時本師果有秘法授我。而真有所得
乎。
不也世尊。須菩提以佛佛相傳。雖有得法之名。然
皆自修自度。非有秘法與人。不假修為。便堪證果。
故即以不也答之。
如來在然燈佛所。於法寔無所得。言佛昔在本師
處。雖云得法。其寔得無所得耳。○。
須菩提。於意云何。菩薩莊嚴佛土不。土。讀作杜。盖
東西異音耳佛又恐人不求見性。專以造寺塑像
種種裝飾而為莊嚴。故呼須菩提而詰之曰。汝意
以為何如耶。諸菩薩曾以外相莊嚴。而為莊嚴佛
土否。
不也。世尊。須菩提以諸菩薩。決不以外相莊嚴而
為莊嚴自心佛土。故以不也答之。
何云故。莊嚴佛土者。即非莊嚴。是名莊嚴。夫我所
謂菩薩不事外相莊嚴者。何故哉盖莊嚴佛土者。
非有莊嚴之迹。乃各自淨其心。是則名之為莊嚴
耳。
是故。須菩提。諸菩薩摩訶薩。應如是生清淨心。佛
以須菩提所言莊嚴之意。深契其旨。故即是之而
又呼之曰。須知諸菩薩及大菩薩等。應以所云如
是之法而生其清淨之心。清淨心者。謂心不起絲
毫雜念也。生字尤為要妙。佛恐學人但求心淨。一
向沉空守寂。宛如槁木死。則又落偏枯。而非中
道。故特云生清淨心。便覺活潑潑地。
不應住色生心。不應住聲香味觸法生心。言菩薩
之心。既不宜落空。亦不宜附物。雖曰生心。不當於
六塵上有所粘著也。
應無所住而生其心。盖不惟不應於塵境上生心。
即一切境緣。均不應有所粘著。此為無住生心之
妙法耳。我佛教人。如此入細。千古傳心妙訣。無逾
於此。可謂要言不煩。宜乎六祖一聞此語。便爾悟
入。吾輩可弗勉諸。
須菩提。譬如有人。身如須彌山王。於意云何。是身為
<pb n="986"/>
大不。須彌山高出天外。間隔四天下。其大無比。故
稱山王。佛欲人自見法身之大。故設辭以問須菩
提曰。假如有人。其色身如須彌山王之大。汝意以
為何如。是人之身。亦曾為大否。
須菩提言。甚大。世尊。何以故。佛說非身。是名大身。
須菩提知佛問意。而言若以色身而論。則如須彌
之身。可云甚大矣。然所謂大者。何故哉是特以色
身言之耳。若佛所謂法身者。廣大如虗空。非有相。
非無相。非色身之身。故云非身。是則可名為大身
耳。豈區區色身之比哉。
<other>○無為福勝分第十一</other>謂以七寶行施。固雖甚多。
但享世間頑福。其福有量。若持經化導。終至成道。
永享無為真福。其福轉勝也。
須菩提。如恒河中所有沙數。如是沙等恒河。於意云
何。是諸恒河沙。甯為多不。佛又申言持說。之獲福。
勝於寶施。故呼須菩提而詰之曰。假如以恒河中
所有之沙數。一沙復作一恒河。汝意以為此沙數
恒河之沙曾為多否。此極言其無量也。恒河。西域
河名。週四十里。其沙甚細。佛每於此說法。故欲言
多。輙取河沙以為喻。甯猶曾也。
須菩提言。甚多。世尊。須菩提以恒沙之多。何可數
計。故以甚多答之。
但諸恒河。尚多無數。何況其沙。言但計一河沙數
之恒河。其多且已無數。何況眾河之沙而能計其
數哉。
須菩提。我今實言告汝。若有善男子善女人。以七寶
滿爾所恒河沙數三千大千世界。以用布施。得福多
不。佛以須菩提。言眾恒河沙之多。不可數計。故呼
之曰。我今以真實之言告汝。設有善信男女於此。
以七寶布滿爾頃所謂眾河沙數之大千世界。以
為布施其所得福。曾為多否。第八分中曾言大千
世界寶施。不及持說之福。今復言眾河沙數之大
千世界寶施。則其多尤難計量。而獲福亦更無窮
矣。佛屢設喻。極顯持說之勝耳。
須菩提言。甚多。世尊。須菩提以設有如許寶施。獲
福豈有限量。故以甚多答之。
佛告須菩提。若善男子善女人。於此經中。乃至授持
四句偈等。為他人說而此福德。勝前福德。佛以寶
施獲福。終不及持說之勝。故告須菩提曰。若有善
信男女。受持此經中章句。乃至僅持四句偈等。且
與人解說。使之信受。此人所得福德。已超勝於前
寶施之福德矣。夫持說之殊勝若此。人胡不勉而
行之。
<other>○尊重正教分第十二</other>言持說此經之處。自天人
以迄修羅。並皆呵護。是彼等亦知尊重正教也。
復次。須菩提。隨說是經乃至四句偈等。此承上章。
申言持說之勝。不惟獲福無量。故復呼須菩提曰。
若人隨意解說此經之章句。或少而至四句偈者。
當知此處。一切世間天人阿修羅。皆應供養如佛塔
廟。供養並去聲。○阿修羅有四種。一屬天趣。能與
帝釋爭衡。一屬人趣。一屬鬼趣一屬畜生趣藏佛
舍利之處為塔。奉佛形像之處為廟。言持說此經
之人之處所有諸世間中。若天。若人。若修羅等。皆
當恭敬供養。如奉佛之塔廟焉。盖彼等之所供養
者。以此無上希有之法。難見難逢。故猝遇之。而生
欽敬也。
何況有人。盡能受持讀誦。對文曰讀背文曰誦。夫
隨說經中章句者。天人且如許尊重。況復有人而
能持誦全經。其為崇奉。又當何如耶。
須菩提。當知是人。成就最上第一希有之法。是人
既能持誦全經。必能研求厥旨。自可由之入道。佛
故呼須菩提曰。汝當知此持經之人。以信受此經
之故。必能成就夫最尊最上。第一等。世間所少有
<pb n="987"/>
之妙法。而功不唐捐焉。顧不偉哉。
若是經典所在之處。即為有佛。若尊重弟子。言若
此經所在之處。雖無佛而即為有佛。若持誦此經
之人即為所應尊重之大弟子焉。其為尊重何如
耶。則此經之殊勝誠非淺鮮。見聞之者可不敬信
受持。以期證悟哉。
<other>○如法受持分第十三</other>言此經之殊勝。既得聞之。
自當敬信受持。然受持而不知如是生心之法。不
免入於歧途。故云如法受持也。
爾時須菩提白佛言。世尊。當何名此經。我等云何奉
持。是時須菩提聞佛說此經之勝妙。因不禁欣喜
而白佛云。世尊。當以何名名此經。我等得聞此經。
自當信受奉持。而奉持之法。未審云何。
佛告須菩提。是經名為金剛般若波羅蜜。以是名字。
汝當奉持。佛以須菩提請問經名。及受持之法得
其要領。故告之曰。是經名之為金剛般若波羅蜜。
以喻若具堅剛之志以修行。則智慧自生。乘此智
慧。直達涅槃彼岸。所以命此名者。欲令汝等顧名
思義當秉此義而奉持。之則庶乎幾矣。
所以者何。須菩提。佛說般若波羅蜜。即非般若波羅
蜜。佛所說經。處處不落實迹。是其心法要妙。如上
說奉持之法。又恐人著相生執便非中道了義故
急折之曰。我之所以教汝等奉持之法者何哉。須
菩提當知。佛說般若波羅蜜之旨。但得心知即是。
並非教人常著一般若波羅蜜之見於胸中也。此
意最宜辨明。所謂毫釐有差天地懸隔也。
須菩提。於意云何。如來有所說法不。佛欲廣離。相
之意。故呼須菩提而詰之曰。於汝意中以為何如
耶。如來常為汝等說法。果有實法與人否。
須菩提白佛言。世尊。如來無所說。須菩提聞佛問
辭。審知說法者。無法可說之義。故即白佛云。世尊。
如來雖云說法。其實說無所說耳。
須菩提。於意云何。三千大千世界。所有微塵。是為多
不。此如來欲人知塵界色身。均皆幻妄不實。雖復
美大與真性中總無關涉。故呼須菩提而詰之曰。
於汝意中以為何如耶。若大千世界中所有微塵。
其數曾為多否。夫世界微塵。豈有限量。佛盖取以
喻人妄念之多也。
須菩提言。甚多。世尊。須菩提以大千世界微塵多
不可量。故以甚多答之。
須菩提。諸微塵。如來說非微塵。是名微塵。須菩提
既答佛微塵甚多之語。佛又呼其名曰。是諸微塵。
佛皆不著微塵之相。塵本與我無涉。故說為非微
塵。然塵相宛然。是亦名之為微塵而已。盖喻妄。念
雖多。若不起心隨之。則妄念亦不能為礙矣。
如來說世界。非世界。是名世界。盖自佛而觀。不惟
塵埃微物為幻妄即大而世界。亦是人心一念造
成劫火燒時。終須壞滅。故云如來說世界。亦不著
世界之相。即非世界矣。然世界宛然。是亦名之為
世界而已。
須菩提。於意云何。可以三十二相見如來不。佛又
呼須菩提曰於汝意以為何如耶。如來色身。有三
十二種相好。見此相者。可云真見如來否。盖言如
來色身。雖復種種相好。亦屬幻妄故不當以此見
如來也。筏喻經云。三十二相者。一身清淨。二身端
直持重進止如象王。三身不傾動。四客儀俻。五骨
際如鈎鎻。六毛孔出異香。七身邊光一丈。八光照
身而行。九頂有肉髻。十髮長好。十一。髮青紺色不
亂。十二。面俱滿足如滿月。十三。眉如初月。十四。眉
間白毫相。十五。眼修廣。十六。鼻高不露孔。十七。耳
輪輻相。垂成。十八。頰輔如獅子。十九。口出無上香。
二十。舌廣長薄。二十一。一音報眾聲。二十二。兩手
過膝。二十三。膝骨堅圓。二十四。足下千輻輪相。二
<pb n="988"/>
十五。行時足離地四寸。印文現。二十六。行步如鵞
王。二十七。住處安無能動。二十八。威鎮一切。二十
九。說法不著相。三十。等視眾生三十一。隨眾生意。
和悅與語。三十二。一切惡心。眾生。見即和悅。此皆
奇相也。他說互有異同。
不也。世尊。不可以三十二相得見如來。須菩提悟
無相之旨。聞佛問辭。即以不也。答之而言。寔不可
僅以三十二。相而見如來也。
何以故。如來說三十二相。即是非相。是名三十二相。
夫不可僅以色身見佛者何哉。以如來所說三十
二相者。乃色身幻相。而非法身真相。是特名之為
三十二相也。
須菩提。若有善男子善女人。以恒河沙等身命布施。
佛前言寶施雖多。不及持經功德。盖寶施者。外財
也獲福尚有限量。今言善男女等。更以恒沙身命
而為布施。此為內財人所難捨。則其獲福。尤無量
矣。盖設喻重重。極顯持說之殊勝也。大慈悲語。曷
可忽諸。
若復有人。於此經中。乃至授持四句偈等。為他人說。
其福甚多。言以身命布施。其獲福固遠勝寶施者
矣。然若有人。而能受持此經中章句。或少而僅持
四句偈等。既自行持。又復宣說化導。則自他俱利。
頓階證悟。其所獲福較命施者而甚多矣。非殊勝
哉。
<other>○離相寂滅分第十四</other>言行人於一切處。而離諸
幻相則真性寂然。滅盡諸有。斯心體圓明。永臻常
定矣。
爾時須菩提。聞說是經。深解義趣。涕淚悲泣而白佛
言。希有世尊。解。音懈。後同。○解。猶悟也。是時須菩
提聞佛說此經。反覆明辨。深悟此中妙義。既傷聞
法之遲。暮猶幸至道之親承。正如浪子還鄉。重瞻
慈父。衣珠故在。客作徒勞。迴思苦海無邊。浮沉長
劫。故不覺涕泗橫流。頓生悲感而白於佛。歎言舉
世所少有者。我世尊也。
佛說如是甚深經典。我從昔來。所得慧眼。未曾得聞
如是之經。曾。音層。○言佛說。如是極深妙之經典。
我雖從昔日以來。已得慧眼。能觀天上及界外。無
不了然。然終未嘗得聞佛今所說如是之經。為極
深而最簡。又何幸而得聞之哉。
世尊。若復有人。得聞是經。信心清淨。則生實相。須
菩提言以如是之深經。自既聞之矣。又稱世尊而
言。若更有人。得聞是經。深信不疑。心常。清淨。即能
生夫寔相。寔相者。無相也。
當知是人。成就第一希有功德。言是人既心生寔
相。吾知其必證菩提妙果。而可云成就第一。等最
希有之功德焉。
世尊。是實相者。則是非相。是故如來說名寔相。此
須菩提解說寔相之義。故稱世尊而言。實相即是
非相。以明真空無相。非一切色相之謂。是則如來
說名寔相也。
世尊我今得聞如是經典。信解受持。不足為難。須
菩提慮後之修行者。去佛漸遠正法難聞。故復稱
世尊而言。我今親承佛訓。得聞此經。又得佛詳加
剖晰。毫無疑滯。則我之信解受持。自不為難矣。
若當來世。後五百歲。其有眾生。得聞是經。信解受持。
是人則為第一希有。五百歲。說現前。言若於將來
之世。最後五百歲中。若有眾生。於本所不聞者。以
有緣故。忽聞此經。而能信解受持。不滋疑懼。當知
是人。夙根深厚。便為第一希有之人矣。
何以故。此人無我相。人相。眾生相。壽者相。所謂是
人為第一希有者何哉。盖了悟。此經深生信解。便
明無相之旨。則其心必無我人等四相也。
所以者何。我相即是非相。人相眾生相壽者相。即是
<pb n="989"/>
非相。所以謂是人悟無相者何哉若有我相之見
即非真知寔相矣既知我相非相則人相等三。亦
非寔相也明矣。
何以故。離一切諸相。則名諸佛。夫以我人等為非
相者何哉。盖行人貴見相而離相。若不著諸相。是
人雖未證佛果。終當成就。是即可名之為諸佛矣。
佛告須菩提。如是如是。佛以須菩提所言。深合經
旨。故告之曰。如是如是。所以深許之也。
若復有人。得聞是經。不驚不怖不畏。當知是人。甚為
希有。言若更有人而得聞是經。其心不驚怖不畏
懼者。則其解行甚深。逈超儕輩。是人殊為世間所
希有者矣。
何以故。須菩提。如來說第一波羅密。即非第一波羅
密。是名第一波羅密。波羅密有六種。謂持戒布施
忍辱精進禪定智慧。般若解脫。第一波羅密。即般
若也。以此經正說般若。故稱第一。佛言我云是人
為希有者何哉。盖大乘正法。決非小根器人所能
承載須菩提當知。離諸名相者。不惟我人等相為
應離。乃至如來所說第一波羅密法。究係說無所
說則亦非波羅密矣。但如來說法熾然。何嘗緘默。
既為人說此波羅密法。是即名之為第一波羅密
耳。
須菩提。忍辱波羅密。如來說非忍辱波羅密。佛以
般若波羅密。既不可以相求之。則諸波羅密。皆不
應有所取執也明矣。然諸波羅密中。惟忍辱為最
難。故呼須菩提而告之曰。忍辱波羅密。如來亦不
以難行之故而生著相也。
何以故。須菩提。如我昔為歌利王割截身體。此如
來以己昔行忍辱之行。以證之也。言我所謂。不著
忍辱之相者何哉。如我昔日曾受歌利王割截身
體。此為人所難忍者也。而我能忍之。歌利。華言極
惡。佛於宿世作仙人時。修忍辱行。山中宴坐。遇歌
利王出遊。王時方憩息醒而不見左右宮女。入山
見眾女。圍繞仙人禮拜。王大怒曰。何以姿情觀我
女色。仙人曰。我不貪女色。王曰。云何見色不貪。仙
人曰。持戒。王曰。何名持戒。仙人曰。忍辱即是王乃
用刀割仙人身。問曰。痛否。仙曰。不痛王即節節支
解之。問曰。還嗔恨否。仙曰。我尚非有。何有嗔恨。時
四天王大怒雨石以警之王乃止。歌利王。即後之
憍陳如。佛初成道時所度者也。
我於爾時。無我相。無人相。無眾生相。無壽者相。言
我爾時雖行此難行之事。然自我視之。如以湯沃
雪。與心性無與。盖緣胸中無四相之見存焉耳。
何以故。我於往昔節節支解時。若有我相。人相。眾生
相。壽者相。應生嗔恨。盖我之所能忍辱者何哉。緣
空無我相故耳。若於支解肢節時。而心有我人等
相。則必不能忍受而生嗔恨矣。嗔。怒聲也。
須菩提。又念過去於五百世。作忍辱仙人。於爾所世。
無我相。無人相。無眾生相。無壽者相。佛又呼須菩
提而告之曰。我念過去之世。於五百世前已曾作
忍辱仙人。行忍辱行。我於彼時。即無四相之見。以
明修此苦行。非止一世。寔欲勉人勿以難忍之行。
而遂生嗔恨。致令修不能成也。盖六波羅密。惟此
為難。此能順受。餘即易為。佛故於此特言之。
是故。須菩提。菩薩應離一切相。發阿耨多羅三藐三
菩提心。言以是故須菩提當知。菩薩之人。其心應
離一切色相。而發此無上正等正覺之心者。庶與
斯道。方有相應分。
不應住色生心。不應住聲香味觸法生心。應生無所
住心。若心有住。則為非住。言發此無上道心者。設
遇六塵境界。皆不宜住心生執。然百物不思。心易
昏沉。故應不住境緣。而心地仍要清明。斯為要訣。
若心忽緣外物。便非住心正軌。即為非所住而住
<pb n="990"/>
矣。
是故。佛說菩薩心。不應住色布施。是以佛說菩薩
之心。一切無住。雖行布施。而不住色相。是為行所
無事。不自居功。亦不望報也。
須菩提。菩薩為利益一切眾生。應如是布施。須菩
提當知菩薩行施。雖不生取著。然普願眾生。離苦
得樂使之獲益。乃合菩薩法式。但其心惟任自然
不假勉強。方為如是行施耳。
如來說一切諸相。即是非相。又說一切眾生。即非眾
生。盖自佛眼而觀。凡一切色相。皆屬幻妄不寔。故
云非相。及觀一切眾生。與我同體。何分彼此。故云
非眾生。盖佛心平等。非若眾生之偏私自好。利欲
薰心。此生佛之所以異也。
須菩提。如來是真語者。實語者。如語者。不誑語者。不
異語者。須菩提。當知我說此經。汝等切勿疑議。佛
戒妄語。的係誠言。故云真寔語。如寔而非欺誑之
語。不異語者如來說法。始終如是也。佛語每多重
復。緣人驟聞正論信心為難。故不惜申說再三。以
誘掖獎勸之也。我佛大慈。能毋感發。
須菩提。如來所得法。此法無實無虗。須菩提我今
為汝等說。此法。皆我所昔。得汝等不得以此法為
寔。而生執著。亦不得以此法為虗。而怠行持。惟以
如是之心。而學如是之法。斯可矣。
須菩提。若菩薩心住於法而行布施。如人入暗。則無
所見。須菩提。菩薩之人。固不應住相行施矣。然設
云我此布施。是為如法。則為住法行施而生法相。
便如人處暗中。惟見黑暗。他無所見也。
若菩薩心不住法而行布施。如人有目。日光明照。見
種種色。種上聲。○若菩薩之心。不住於法而行施
者。則如有目之人。又有日光照耀種種色相。悉皆
明了。此所以不應住相而行施也。
須菩提。當來之世。若有善男子善女人。能於此經。受
持讀誦。佛屢言持經功德之勝以勵人。故呼須菩
提曰。後來世中。若有善信男女。能持誦此經者。其
善根為不淺矣。
則為如來以佛智慧。悉知是人。悉見是人。皆得成就
無量無邊功德。言持誦此經之人我以佛之智慧。
盡能知見是人。或久或暫。必得成就無限量。無邊
際。之大功德焉。盖遵信行持。功無虗棄。終至證果
而後已。謂非大功德乎。
<other>○持經功德分第十五</other>言持經功德之勝。遠超於
恒沙身命布施。況行之較易。而收功甚鉅。人胡不
自勉。而坐失此勝方便哉。
須菩提。若有善男子善女人。初日分。以恒河沙等身
布施。中日分復以恒河沙等身布施。後日分。亦以恒
河沙等身布施。分去聲。○初日分。寅卯辰時也。中
日分。巳午未時也。後日分。申酉戌時也。此如來更
設喻。以極顯持說之勝也。故呼須菩提曰。若有善
信男女於此。每日三時。而皆以恒河沙等身命布
施者。則視寶施功德不可以同年而語者矣。
如是無量百千萬億劫。以身布施。言是人每日三
時。而以恒河沙命布施。復經無量長劫。則所施身
命。不可計量。而獲福亦更無量矣。此固必無之事。
即使有之。終屬有為法。徒享世間頑福。與心性毫
無交涉。故下文復顯持說之勝。
若復有人。聞此經典。信心不逆。其福勝彼。言彼命
施者。獲福固無量矣。然若有人而得聞此經。信心
不疑。則雖未行持。而所得福德。已超勝於彼矣。
何況書寫受持讀誦。為人解說。夫聞經生信。已勝
身命布施。況復鈔寫持誦。又為人解說者乎。則其
獲福之多。自不待言矣。
須菩提。以要言之。是經有不可思議。不可稱量。無邊
功德。要。平聲。○要。約也。言約而言之。此經寔有不
<pb n="991"/>
可以心思計議。不可以秤稱斗量。有如是之無邊
功德焉。
如來為發大乘者說。為發最上乘者說。然如來此
經為發心求大乘法者所說為求最上乘者而說。
非為下劣凡夫而說也。盖其根行淺薄。縱聞勝法
難發信心。所謂下士聞道大笑之。良可歎也。
若有人能受持讀誦。廣為人說。如來悉知是人。悉見
是人。皆得成就不可量。不可稱。無有邊。不可思議功
德。若更有人。能持誦此經。遍為人解說。而化導之。
我皆知見是人。必能成就難稱量。無邊際。不可思
議之功德焉。盖極形其莫可比數也。
如是人等。則為荷擔如來阿耨多羅三藐三菩提。
荷。去聲。○荷。負也。言此持說之人。即為負荷擔當
如來無上正法者矣。
何以故。須菩提。若樂小法者。著我見人見眾生見壽
者見。則於此經。不能聽受讀誦。為人解說。所謂持
說之人。即為能荷如來正法者。何哉。須菩提當知。
若樂小乘法者。則於人我等見。成敵兩立。是則四
相熾然。而於此甚深經典。反生疑謗。既不能信受
行持。自不堪為人解說。良以己眼不明。遂至誤入
岐途。而失此勝妙功德耳。
須菩提。在在處處。若有此經。一切世間天人阿修羅
所應供養。須菩提當知。若樂小法者。於此無上正
法既不能行持獲益矣。設有大心眾生。正信堅固。
隨其所在之處。苟有此經則經之所在。彼一切世
間天人以迄修羅。皆應恭敬供養者矣。
當知此處。則為是塔。皆應恭敬作禮圍繞。以諸華香
而散其處。葉即花字。○言此經所在之處。雖非塔
而即為是塔。若天人修羅。見於此處。便皆尊重恭
敬。禮拜而圍繞之。且以名華異香。布散其處其為
尊異。又何如耶。盖佛菩薩說法之處。常有天人散
華其上。以示[虔-文+ㄆ]潔。故云。

金剛經易解卷上

<sarticle>金剛經易解卷下</sarticle>

<other>○能淨業障分第十六</other>言持誦此經之人。雖宿世
罪孽重大。由經力故。即能消滅而證道果。詎不重
哉。
復次須菩提。善男子善女人。受持讀誦此經。若為人
輕賤。是人先世罪業。應墮惡道。此佛顯經能滅罪。
愈見力用之大。故承上章之意。而復告須菩提曰。
若善男女等。能持誦此經者宜為天人欽敬矣。乃
或反為人輕賤者何哉。良以是人先世。曾作惡孽。
應招惡果。倘非今世聞經生信。賴此持誦功德。作
一大轉機。便應墮入地獄。餓鬼。畜生。三惡道中。豈
僅為人輕賤而已哉。
以今世人輕賤故。先世罪業則為消滅當得阿耨多
羅三藐三菩提。然是人以今世為人輕賤之故。其
前生所作罪孽。冥中即為之消除滅盡。且不惟滅
罪。又能得證無上覺法。則此經之功力。豈淺鮮哉。
須菩提。我念過去無量阿僧祇劫。於然燈佛前。得值
八百四千萬億那由他諸佛。悉皆供養承事。無空過
者。他音拖。○阿僧祇華言無量。那由他。華言一萬
萬。佛又引己昔供佛功德。以證持經之勝。故呼須
菩提曰。我記過去之世經無量長劫。於本師然燈
古佛已前。得遇無數諸佛。我皆供養奉事。斷無空
過而不供奉者。其為功德固亦多矣。
若復有人。於後末世能受持讀誦此經。所得功德。於
我所供養諸佛功德百分不及一。千萬億分。乃至算
數譬喻所不能及。承上而言事佛之功德雖多。然
若有人於末劫世。信根愈薄。經道漸滅之時。能持
<pb n="992"/>
誦此經。則可期證悟。而所得功德。以我供養諸佛
之功德視之。雖百千萬億分。終不能及其一分。乃
至無可比數之分數。亦不能及其一分也。極言持
誦功德之多。非他功德所能彷彿也。
須菩提。若善男子善女人。於後末世。有受持讀誦此
經。所得功德。我若具說者。或有人聞。心則狂亂。狐疑
不信。佛呼須菩提曰。我頃所言持經功德第略言
之耳。若善男女等。於末世時。有能持誦此經者。其
所得功德。我若如寔而言者。或人不明此中道理。
驟聞斯語。其心必驚駭狂惑。反增迷亂。而狐疑不
信焉。所謂可為知者道難與俗人言也狐疑者狐
性善疑。冬日渡河。行於氷上。但恐氷薄沒水。先往
河邊聽水無聲。往返數四。然後乃渡故曰狐疑。
須菩提。當知是經義不可思議。果報亦不可思議。
佛既歷言此經之勝。因復呼須菩提曰汝當知此
經妙義無窮。非淺根智人。所能測識彼持誦者即
得善果。福報若謗毀者。必得惡果業報。其為果報。
皆不可以心思而計議者焉。可以慎諸。
<other>○究竟無我分第十七</other>言大乘正法。無得無說。乃
為究竟。又豈有我人等相。而為正法哉。
爾時須菩提白佛言。世尊。善男子善女人。發阿耨多
羅三藐三菩提心。云何應住。云何降伏其心。是時
須菩提以在會聽法之人。及後之求道者。於佛說
住心降妄之法。恐未盡明了。故復白佛曰。善男女
等。若發求無上正等正覺之心者。其真心應如何
住著。妄心起時。如何降伏。此乃一經之要。故不憚
煩𤨏。再申問答。欲使羣疑盡釋。無礙修途而慈悲
普度之心。亦可見矣。
佛告須菩提。善男子善女人。發阿耨多羅三藐三菩
提心者。當生如是心。我應滅度一切眾生。此佛以
志求大乘者。須發大心。故告須菩提曰。善男女等
發無上道心者常生如是之心。而度脫一切眾生
此即降住之法也。盖二乘之人。惟求自度悲心不
普。志求大乘者。自雖未度。先須度人是為菩薩發
心。
滅度一切眾生已。而無有一眾生寔滅度者。言善
男女等。雖已度脫一切眾生。則願非虗設。而其心
乃不自居功。並不見有一眾生為我滅度者。此為
如是生心。
何以故。須菩提。若菩薩有我相人相眾生相壽者相。
則非菩薩。夫彼度生而不以眾生之為我度者。何
哉須菩提當知。若菩薩存一度生之念則有我人
等四相而即非大乘菩薩矣。
所以者何須菩提。寔無有法發阿耨多羅三藐三菩
提心者。所謂菩薩度生而不執相者何哉。須菩提
當知。此無上正法。寔無有生法執而能發無上覺
心者。盖執相求道終難成就也。
須菩提。於意云何。如來於然燈佛所。有法得阿耨多
羅三藐三菩提不。佛欲人諦信法無得心。故又引
己事以質須菩提曰。於汝意中以為何如耶。我昔
於然燈佛所。曾為有法以證得無上道否。
不也。世尊如我解佛所說義佛於然燈佛所。無有法
得阿耨多羅三藐三菩提。須菩提因佛問而知法
由自悟。無法可使之然。故即以不也答之。而稱世
尊曰。如我解悟佛所說意我佛於然燈佛所寔無
有法能得此無上覺法者。良由自悟耳。
佛言如是如是須菩提實無有法如來得阿耨多羅
三藐三菩提。佛以須菩提答辭深契其旨。故丞是
之。而又呼之曰。我昔於本師處。雖云得法。亦乃得
無所得。非有別法而為得無上覺也。
須菩提若有法如來得阿耨多羅三藐三菩提者。然
燈佛則不與我授記。汝念來世。當得作佛。號釋迦牟
尼。授記者。授與預記。將來得果也。釋迦。華言能仁。
<pb n="993"/>
牟尼。華言寂滅。寂滅為體。即是如字。能仁為用。即
是來字。佛呼須菩提曰。我昔若有別法而能得無
上覺者我本師即不與我受記。而云汝於來生。當
得成佛。號曰釋迦牟尼。盖惟受記者。可見授受之
間。得無所得。非有秘傳也。若有絲毫作為。決非大
乘正法矣。
以實無有法得阿耨多羅三藐三菩提。是故。然燈佛
與我授記。作是言。汝於來世。當得作佛。號釋迦牟尼。
夫以我寔無別法而成無上覺之故。是以本師與
我授記而言曰。汝於來世。必當成佛。而號釋迦牟
尼焉。
何以故。如來者。即諸法如義。昔本師以我佛號為
釋迦牟尼者。何故哉盖釋迦牟尼四字。義亦譒如
來。而如來者。即諸法如如。自然之意。人胡不顧名
而思義哉。
若有人言。如來得阿耨多羅三藐三菩提。須菩提。寔
無有法佛得阿耨多羅三藐三菩提。言人若以我
承師授記。皆云得法。因言我真得無上覺法者須
菩提。當知我之所得。不過自心明了。僅有得法之
名。寔無得法之迹。是故名之為得無上覺也。
須菩提。如來所得阿耨多羅三藐三菩提。於是中無
寔無虗。須菩提。當知我得無上覺法。於此中問。非
有寔迹而真為有得。亦非虗語而絕無所得。盖此
中道理。明者方知。言有言無。總成戲論。
是故。如來說一切法。皆是佛法。須菩提。所言一切法
者。即非一切法是故名一切法。是以如來為汝等
所說一切法語。雖無定向。然皆應機設施。引人入
勝。則所說者。無非佛法。須菩提當知我之教人。所
言一切諸法。不過隨其根器而導之雖一音異演
聞解各殊。寔無二致。非比一切凡外之法。各有差
殊。但以方便演說種種譬喻。是故名之為一切法
也。
須菩提。譬如人身長大。此如來更示離相之意。故
呼須菩提而詰之曰。假如我所說人身如須彌者。
其身長大否耶。
須菩提言。世尊。如來說人身長大則為非大身。是名
大身。須菩提知佛問意。故稱世尊而言曰。我如來
所說人身長大者。乃色身之大。終屬幻妄不寔。非
若法身。常存不壞。故雖大而為非大身。然色相宛
然。是則名之為大身耳。
須菩提。菩薩亦如是。若作是言。我當滅度無量眾生。
則不名菩薩。佛以須菩提所言大身之意。深契其
旨。故呼須菩提而告之曰。菩薩之人。雖志在度生。
亦當如視大身之虗妄。而不存度生之見。若作是
言。而云我當滅度無量眾生。則其心為有生可度。
便成執相。是則不得名為菩薩矣。
何以故。須菩提。實無有法名為菩薩。所謂著相度
生。不名菩薩者何哉。須菩提。當知菩薩之人。雖有
修證。而不執法相。是則名之為菩薩也。
是故。佛說一切法無我。無人。無眾生。無壽者。是以
我常為汝等說。一切佛法。皆應遣著。而不存人我
等見。方為正法。
須菩提。若菩薩作是言我當莊嚴佛土。是不名菩薩。
夫菩薩度生。既不應執相。則莊嚴亦不應著相也。
須菩提當知。若菩薩而云我當莊嚴佛土者。是即
不得名為菩薩矣。盖莊嚴淨土者。乃自淨其心。不
生執相。斯為莊嚴自心佛土。若著意莊嚴。與夫建
立塔廟。種種裝飾。皆不得謂之莊嚴也。
何以故。如來說莊嚴佛土者。即非莊嚴。是名莊嚴。
所謂著相嚴之非者何哉。盖我所說莊嚴佛土者。
但有莊嚴之名不存莊嚴之迹。是即名之為莊嚴
也。
須菩提。若菩薩通達無我法者。如來說名真是菩薩。
<pb n="994"/>
須菩提當知。度生為利他。莊嚴為自利。菩薩之人。
既能自他俱利。而不執相矣。然大患莫若於有身。
世間眾生。皆因心存我見。遂生出種種妄執。不能
脫離。是有我累之也。若菩薩能遣著我執。人我一
如。即為通達無我法者。我說是人。可名之為真菩
薩矣。盖求道之人。要人欲淨盡。斯天理流行。若有
絲毫罣礙。即難期開悟矣。有心斯道者。先須無我。
<other>○一體同觀分第十八</other>言如來大慈。等觀一切。不
存私己之心。不作輕人之見。至公無私。故得證窮
法界。
須菩提。於意云何。如來有肉眼不。如來所證。五眼
六通。逈超儕輩。雖菩薩亦不能究其極。而其所以
然者。第以平等心。而行普度行耳。故呼須菩提而
詰之曰。汝意以為何如耶。如來色身。有肉眼否。
如是。世尊。如來有肉眼。須菩提以如來色身現在。
故即是之。而云如來有肉眼。但如來肉眼。雖若無
異於人。寔不異而異耳。
須菩提。於意云何。如來有天眼不。如是世尊。如來有
天眼。佛復問須菩提而言。如來有天眼否。須菩提
以佛五眼具足。故以有天眼答之。
須菩提。於意云何。如來有慧眼不。如是。世尊。如來有
慧眼。須菩提。於意云何。如來有法眼不。如是。世尊。如
來有法眼。須菩提。於意云何。如來有佛眼不。如是。世
尊。如來有佛眼。歷問諸眼。須菩提皆答無異辭。就
所見而言耳。若佛五眼觀照之境。則非須菩提所
能知矣。華嚴經云。五眼者。肉眼見一切色。天眼見
一切眾生心。慧眼見眾生諸根境界。法眼見一切
法相寔相。佛眼見如來十力。又古德偈云。天眼通
非礙。肉眼礙非通。慧眼惟觀俗。法眼了知空。佛眼
如千日。照異體還同。此之五眼。通該十界。而優劣
有殊。若如來五眼。則皆佛眼也。
須菩提。於意云何。如恒河中所有沙。佛說是沙不。如
是。世尊。如來說是沙。佛欲設喻眾生妄心之多。故
先以恒沙詰須菩提曰。如恒河中所有之沙。佛亦
云是沙否。須菩提以沙見無異。故即是之而云如
來說是沙。
須菩提。於意云何。如一恒河中所有沙。有如是沙等
恒河。是諸恒河所有沙數。佛世界如是。寗為多不。
此佛以世界喻妄心之多也。故呼須菩提而詰之
曰。汝意以為一恒河中所有之沙數。一沙復作一
恒河。設佛世界如眾恒河沙數之多。亦曾為多否。
甚多。世尊。須菩提以恒沙世界。且多不可量。況眾
恒河沙之佛世界乎。故以甚多答之。
佛告須菩提。爾所國土中。所有眾生若干種心。如來
悉知。佛以須菩提既答世界甚多之語。故復告之
曰。爾知佛世界如眾恒沙之為多矣。抑知爾國土
中眾生之妄心。更為多否。夫一人之妄心既爾。眾
人之妄心無窮。尤為不可數計。但彼等雖具若干
種心。我以佛眼觀之。悉皆知見。盖眾心雖多。無非
妄耳。
何以故。如來說諸心。皆為非心。是名為心。所謂眾
生諸心。我能悉知者何哉。盖我說彼等諸心。無非
私妄。皆不得為真如之心。然真妄皆出於一心。是
亦名之為心耳。
所以者何。須菩提。過去心不可得。現在心不可得。未
來心不得。夫我所謂眾心非心者何哉。須菩提。當
知真妄雖殊。總不出過去。現在。未來。三種心量。然
過去心已過隨滅。現在心念念遷謝。未來心尚屬
未至。當從何處覓心耶。奈眾生不知此理隨逐妄
念。變幻流轉。以故心念之多。無有窮極。是為生滅
法。若任念起。心不隨之。則念而無念。無念而念。縱
有三心萬念。不能為礙矣。思之。
<other>○法界通化分第十九</other>言佛心平等。遍法界中。無
<pb n="995"/>
不流通度化。若以寶施福德。而入無相之心。則三
輪體空。此法界之所以通化也。
須菩提。於意云何。若有人滿三千大千世界七寶以
用布施。是人以是因緣。得福多不。此佛又舉寶施
獲福。轉眼成空。且與心性總無交涉。欲勉人人修
途也。故呼須菩提而詰之曰。汝意以為何如耶。若
人滿大千世界七寶而為施者。是人以寶施因緣。
其得福曾為多否。
如是世尊。此人以是因緣。得福甚多。須菩提以世
間福報計之。則此人以寶施之多。其得福固應無
量矣。故以甚多答之。
須菩提。若福德有寔。如來不說得福德多。佛以寶
施獲福雖多。於心性毫無關涉。故呼須菩提曰。此
寶施福德。終成幻妄。若於心性寔有所濟。則如來
不謂之得福多矣。盖寶施之福。僅得世間福報耳。
修行人所不取。
以福德無故。如來說得福德多。緣以寶施福德於
心地工夫。毫無寔濟。是以如來僅謂之得福多也。
然福報雖多。終有窮竭。則區區享受。又何足云。佛
盖勉以勤修出世功德。毋徒種世間福德也。
<other>○離色離相分第二十</other>言人欲見佛時。須離色相
求之。若見自性如來。方為真見。不當於色相而求
真佛也。
須菩提。於意云何。佛可以具足色身見不。佛恐人
昧於自心即佛。自心是佛之語。而於色相上覓佛。
故呼須菩提而詰之曰。於汝意中以為何如耶。人
若欲見佛。可僅於其足諸相之色而見之否。
不也。世尊。如來不應以具足色身見。須菩提聞佛
問辭。而知色身覓佛非法身真佛。故以不也答之。
而言欲見如來。不當僅以具足色身而見之也。
何以故。如來說具足色身。即非具足色身。是名具足
色身。所謂不可以色身見佛者何哉。盖如來所云。
具足色身。即非可僅以色身而云見佛也。別有法
身存焉。但今色相宛然。是亦名之為具足色身而
已。
須菩提。於意云何。如來可以具足諸相見不。佛又
恐人以見佛相好。即云見佛。故又呼須菩提而詰
之曰。於汝意以為何如耶。如來色身。有三十二相。
八十隨形。具足諸相。見此相者。名見佛否。
不也。世尊。如來不應以具足諸相見。須菩提以見
佛相好。不名真見。故仍以不也答之。而言欲見如
來。不當僅以具足諸相見之也。
何以故。如來說諸相具足。即非具足。是名諸相具足。
夫不可以諸相見佛者何哉。誠以如來所說諸相
具足者。係色身佛。非法相之具足也。然身相具在。
是亦名之為諸相具足而已。此言欲見佛者。不當
向外馳求。須尋自己法身真佛。方名真見。若但見
佛相好。於己無益。
<other>○非說所說分第二十一</other>言如來說法。說而無說。
總無寔法與人。聞之者。不當僅記言說。自無心解。
以塞悟門也。
須菩提。汝勿謂如來作是念。我當有所說法。莫作是
念。佛恐人僅記佛語。不事參求。如聖門學者。多以
言語觀聖人。故呼須菩提而告之曰。我常向汝等
說法。乃欲汝等解悟也。若既解悟。法亦應捨。汝慎
勿謂如來曾作是念。而云我今當以何等法語。說
與汝等。使汝等服膺弗失。我初寔無此念。汝等切
勿作此見解。盖法因人設。但隨地解說。非有一定
成規。而為說法也。
何以故。若人言如來有所說法。即為謗佛。不能解我
所說故。所謂汝莫作如來說法之念者。何哉。盖人
若言如來有何定法說與人者。此人便為謗佛。以
其未能解我所說法之故也。
<pb n="996"/>
須菩提。說法者。無法可說。是名說法。須菩提。當知
說法者。初無定法可說。不過隨在去其粘著。是即
名之為說法耳。又佛說法四十九年。未曾道著一
字。隨說隨掃。不落寔迹。是謂說無可說。
爾時慧命須菩提。白佛言。是時須菩提。聞佛說此
經。去其疑滯。解證甚深。上堪紹佛心宗。續佛智慧。
下能開示眾生。頓超生死。故稱慧命。又道法集於
厥躬。寔眾生之慧命也。
世尊頗有眾生。於未來世。聞說是法。生信心不。須
菩提以自發信解。得聞妙法。故稱世尊而言。頗能
有眾生。於未來之世。去佛漸遠。而得聞此法。能生
信受之心否。盖逆知後來眾生。鮮能發正信之心
也。
佛言。須菩提。彼非眾生。非不眾生。佛因須菩提之
問。而言未來眾生。驟聞此法。固未必盡能信受。然
必有大心眾生。忽聞正法。便發信心。勤修解證。但
此眾生者。寔非等閒之人然現處眾生之中。則又
不得謂之非眾生也。
何以故。須菩提眾生眾生者。如來說非眾生。是名眾
生。所謂眾生非不眾生者何哉。盖稱彼信心眾生
為眾生者。寔則我說此人為非眾生矣。盖其既發
信心。自能修行證果。但現未離儕類。是亦名之為
眾生耳。
<other>○無法可得分第二十二</other>言學佛者。雖有得法之
名。寔無得法之迹。盖法無可說。則亦得無所得也。
須菩提白佛言。世尊。佛得阿耨多羅三藐三菩提。為
無所得耶。須菩提既悟無得無說之旨。而復設此
問者。恐在會及後之聞者。尚滋疑議。故白佛而稱
世尊云。我佛在本師處。所得無上正等正覺之法。
寔為得無所得耶。
佛言。如是如是。須菩提。我於阿耨多羅三藐三菩提。
乃至無有少法可得。是名阿耨多羅三藐三菩提。
佛以須菩提問意。深合無得無說之旨。故亟是之
而又呼之曰。我昔於此無上正法。乃至毫髮之間。
并不存有所得心。亦無所得之迹。但寔有所證。是
特名之為無上正法耳。
<other>○淨心行善分第二十三</other>言菩提正法。一切平等。
不生分別。自得證悟。是以清淨心而行善也。
復次。須菩提。是法平等。無有高下。是名阿耨多羅三
藐三菩提。此佛承上章而告須菩提曰。此菩提正
法。一切平等。並無高下。依此而修。是即名之為無
上正覺之法矣。
以無我。無人。無眾生。無壽者。修一切善法。則得阿耨
多羅三藐三菩提。所謂是法平等者。以不存人我
等見。不生分別。如是而勤修一切大乘正善之法。
即得無上正等正覺之法矣。
須菩提。所言善法者。如來說即非善法。是名善法。
佛以頃言修諸善法之語。又恐人心存取捨之見。
故呼須菩提曰。所謂善法者。如來非教人以善法。
而執持不捨之謂。葢雖奉行眾善。而其心若行所
無事。是則可名為修善法者矣。佛所說法。都無所
著。往往如是。學者能體此意以修。則庶乎幾矣。
<other>○福智無比分第二十四</other>言受持此經者。其福德
智慧。無可比論也。蓋行持精進。終至證果。永享法
樂。其福智詎有涯哉。
須菩提。若三千大千世界中。所有諸須彌山王。如是
等七寶聚。有人持用布施。一小世界。有一須彌。大
千世界。則有百萬須彌矣。須彌為眾山之長。故稱
山王。佛呼須菩提曰。若大千世界中。所有諸須彌
山。以七寶堆積。亦若如是之多。設若有人。以此而
持用布施。則其福德。應無量矣。
若人以此般若波羅密經。乃至四句偈等。受持讀誦。
為他人說。於前福德。百分不及一。百千萬億分。乃至
<pb n="997"/>
算數譬喻所不能及。言寶施之福。固無量矣。然若
有人。持誦此經。雖至僅持四句偈。而復為人解說
者。視彼寶施福德。縱百千萬分。以至無可數說之
分。終不能及此持說之一分也。寶施福德。不及持
說。佛屢言者。良以鈍根眾生。信心難發。我佛大慈。
故不惜叮嚀數四。以啟發之。普度之心。益滋切矣。
<other>○化無所化分第二十五</other>言如來雖化度羣生。而
不見有生之可度。是無我人等相也。故云化無所
化。
須菩提。於意云何。汝等勿謂如來作是念。我當度眾
生。須菩提。莫作是念。佛又恐人以如來願存普度。
遂疑為有意之為。故呼須菩提曰。於汝意以為何
如耶。汝等慎毋謂如來隨類度生。即心存是念。而
云我當度盡眾生。須菩提。當知如來度生。不見有
生為我所度。汝切莫作是念。而云如來有意度生
也。
何以故。寔無有眾生如來度者。若有眾生如來度者。
如來則有我人眾生壽者。所謂汝莫作是念者。何
故哉。蓋如來說法度生。亦惟令自修自度。而我不
與焉。是則非寔有眾生為如來度者。若見有生為
如來所度。則既見有生即見有我。我人生壽。四相
宛然。既有四相。則亦不得謂之如來矣。
須菩提。如來說有我者。則非有我。而凡夫之人。以為
有我。佛以頃說如來無我之見。恐人疑。佛說法時。
亦有爾我之稱。故呼須菩提曰。如來常時。為汝等
說法。所稱有我者。係泛指人我之辭。非確有我見
也。乃凡夫不悟。遂為寔有真我。我見既生。則人等
諸相熾然俱生。因而真性日漓。去道愈遠。我見害
之也。
須菩提。凡夫者。如來說則非凡夫。須菩提當知。彼
凡夫者。在如來等觀一切。亦不以凡夫視之。況能
回心向道。則初發心時。便成正覺。尚得以凡夫目
之哉。
<other>○法身非相分第二十六</other>言法身乃非相之相。逈
出有無。非若色身。可執相而求。若以色相覓佛。則
失之矣。
須菩提。於意云何。可以三十二相。觀如來不。佛呼
須菩提而詰之曰。人可即以三十二相好而觀如
來否。佛前已設此問。今復申問者。恐人疑心未盡。
欲因須菩提之答。以釋群疑也。
須菩提言。如是如是。以三十二相觀如來。須菩提
以佛先問色相見佛之語。曾答以不可以三十二
相見如來矣。然如來色相現在。彼欲瞻仰金容者。
未嘗不即此而觀之。揆其答意。特謂觀望之觀。非
謂觀心覓佛之觀也。故云如是如是。以三十二相
觀如來。
佛言。須菩提。若以三十二相觀如來者。轉輪聖王。則
是如來。須菩提答意。佛固知之。但恐人仍著相求
佛。而不覓法身。亦復何益。故又折之曰。若以相好
觀如來者。則輪王所修福德。亦具三十二相。即可
謂之如來矣。轉輪王。掌管四天下者。
須菩提白佛言。世尊。如我解佛所說義。不應以三十
二相觀如來。須菩提領解佛旨。故稱世尊而言。如
我解佛頃所說義。自不當以三十二相而觀如來
矣。
爾時世尊而說偈言。若以色見我。以音聲求我。是人
行邪道。不能見如來。是時世尊以須菩提既答離
相觀佛之語。乃繫以偈辭。引申其說曰。若人於睹
色聞聲中。欲求見我者。則為邪見。而行邪道矣。尚
得見如來哉。盖色聲覓佛。愈覓愈離。故中庸亦以
聲臭俱無為至也。但聲臭俱無時。是何景象。有識
之者否。
<other>○無斷無滅分第二十七</other>言佛以此經一往破相。
<pb n="998"/>
恐成斷滅。故於此揭明并不離相。以見真空不空。
非竟斷滅也。
須菩提。汝若作是念。如來不以具足相故。得阿耨多
羅三藐三菩提。佛以此經一往破相。而前分又折
須菩提相好觀佛之語。特恐人不悟其旨。即落空
亡。而成斷滅。故於此呼須菩提而告之曰。汝勿以
我說離相之故。遂成斷滅之見。便謂如來并不以
具足相。而得無上正等正覺之法也。惟當一切不
著。一切不離。方為中道。甞見別本。有將如來不以
具足相故。兩句中不字刪去者。盖謂此經以破相
為宗。不當於此又說有相。自相拂戾。不知如來說
法不偏不倚。不落有無。亦不廢有。無方成圓義。若
將此處不字刪去。則全經但說空義。無不空義。便
墮偏枯。且與下文不說斷滅相語。不相呼應。故此
一字。寔全經之關鍵。可妄刪乎。附辨於此。明者自
知。
須菩提。莫作是念。如來不以具足相故。得阿耨多羅
三藐三菩提。此重言之辭也。故呼須菩提而云。汝
切莫作是念。謂如來不以具足相而遂成正覺也。
須菩提。汝若作是念。發阿耨多羅三藐三菩提心者。
說諸法斷滅。莫作是念。佛又呼須菩提曰。汝若作
此念。則發無上正等正覺之心者。便說一切諸法。
悉皆斷滅者矣。汝慎莫作是念。又叮嚀之也。
何以故。發阿耨多羅三藐三菩提心者。於法不說斷
滅相。所以教汝莫作此念。而成斷見者何哉。盖發
此無上正等正覺之心者。於菩提正法。決不說有
斷滅之相。若法有斷滅。又何云無上正法哉。
<other>○不受不貪分第二十八</other>言菩薩雖修眾善。而不
存欲受福德之心。惟不貪故。功德轉勝也。
須菩提。若菩薩以滿恒河沙等世界七寶。持用布施。
佛呼須菩提曰。若有菩薩。以恒沙世界之七寶。持
作布施。其所得福。固應多矣。以喻無相求道。功德
無比也。
若復有人。知一切法無我。得成於忍。此菩薩。勝前菩
薩所得功德。若有他菩薩知一切法。從因緣生。緣
生無性。無性故無我。無我則諸相都無所著。如是
而修必成正覺。原其所以得成者。其得力處。全在
一忍字上下手。盖一切無諍。則貪私易去。私去則
明。明則覺生而至於道矣。是此菩薩所修見性功
德。不遠勝於前菩薩所得寶施之功德哉。此曉人
以毋貪有漏福報。而不修見性功德也。
何以故。須菩提。以諸菩薩不受福德故。所謂性修
功德。勝寶施者。何哉。須菩提當知。緣此諸菩薩所
修持。曾無貪受福德之心。故勝於彼也。
須菩提白佛言。世尊。云何菩薩不受福德。須菩提
聞佛不受福德之語。便疑為拒而不受之意。故白
佛而稱世尊曰。菩薩修為。何故不受福德耶。
須菩提。菩薩所作福德。不應貪著。是故說不受福德。
佛以須菩提誤會不受福德之意。故呼而告之曰。
菩薩所作福德。非必拒而不受。但不應心生貪著。
是故說不受福德也。然惟不生貪著。而受福愈多
矣。
<other>○威儀寂靜分第二十九</other>言佛法身清淨。寂滅無
為。無有去來坐臥之相。不當於此而覓如來也。
須菩提。若有人言。如來若來若去。若坐若臥。是人不
解我所說義。此佛重言法身非相。以結之也。故呼
須菩提曰。若有人言。如來不可以色相見者。何今
來去坐臥。四威儀中。睹佛身相。非即如來在是哉。
然此特色身佛。非法身佛也。但睹此相。不求見性。
於己何益。我謂是人。終不解我前所說無相之義
也。
何以故。如來者。無所從來。亦無所去。故名如來。所
謂是人不解我說之義者何哉。盖如來者。寔無來
<pb n="999"/>
去之相。如如而住。故名如來。曷不顧名思義而求
正見。乃欲於色相求之。其可哉。
<other>○一合理相分第三十</other>言世界之大。亦屬眾塵和
合而成幻妄不寔。故云塵世乃凡夫不了。以為真
寔。是不知一合相之義耳。
須菩提。若善男子善女人。以三千大千世界。碎為微
塵。於意云何。是微塵眾。甯為多不。佛謂世界微塵
均屬幻妄。恐人以塵界宛然。遂為真寔。故呼須菩
提而詰之曰。今之世界。皆眾塵和合而成。若有善
男女等。以三千大千世界。析為微塵。汝意以為此
微塵之數。曾為多否。言執相而求。則塵多無數。盖
以微塵喻妄念之多也。人若生心著妄。則妄念愈
多。苦任其起滅。而心不隨之。則妄念雖多。亦不能
為我害矣。
須菩提言。甚多。世尊。須菩提知佛問意。謂若以世
界微塵而論。則不勝其多。故以甚多答之。
何以故。若是微塵眾實有者。佛則不說是微塵眾。
所謂塵多者何哉。盖眾塵幻妄。生滅無常。若以眾
塵之多而計其寔有者。佛則不說為微塵眾多矣。
盖眾塵雖多。與我無與也。
所以者何。佛說微塵眾。則非微塵眾。是名微塵眾。
所謂塵非寔有者何哉。盖佛說微塵眾多者。并不
著有微塵眾多之相。但塵相宛然。是亦名為微塵
眾多而已。
世尊。如來所說三千大千世界。則非世界。是名世界。
須菩提因論微塵之幻妄。并推言世界之非真。故
稱世尊而言。所謂幻妄不寔者。不獨微塵之小為
然也。即世界之大。亦是積塵所成。不可便認為真
寔不壞。但今世界宛然。是亦名之為世界而已。盖
惟真性乃歷劫常存。其他有形之物。終有壞時。故
云非寔。乃世人不知。率皆認幻成真。遂成倒見。
何以故。若世界實有者。則是一合相。如來說一合相。
則非一合相。是名一合相。所謂世界非真者何哉。
若以世界為寔有者。不知其為眾塵和合而成。即
是一和合之相也。故如來說此一合相。亦不存一
合相之見。但既有此相。即亦名之為一合相而已。
須菩提。一合相者。則是不可說。但凡夫之人。貪著其
事。佛以須菩提所答。深得無相之旨。故復呼而告
之曰。所謂一合相者。不惟不當見為真寔。并不容
有言說。但世之凡夫。不明此理。遂以塵界為寔有。
而心生取著。以致種種塵勞。紛然並起。儼如塵霧
障天。而失其清明。但得心不附物。則物不礙人。而
清光又大來矣。
<other>○知見不生分三十一</other>言修行人當淨除一切知
見。乃至正法。亦不應生心取著。是為知見不生。
須菩提。若人言。佛說我見。人見。眾生見。壽者見。須菩
提。於意云何。是人解我所說義不。此佛申言離相
之說。以結經也。盖相粗而見細。故稱見焉。佛呼須
菩提曰。若有人言。佛為汝等說法。每稱為我人生
壽。四者之見。但四見之宜去取。是人恐未能知。須
菩提汝意謂云何。是人果能解我所說四見之義
否。盖欲因須菩提之答而證之也。
不也。世尊。是人不解如來所說義。須菩提知佛問
意。故即以不也答之。而復稱世尊曰。我識是人。寔
不解如來所說四見之義也。
何以故。世尊說我見。人見。眾生見。壽者見。即非我見。
人見。眾生見。壽者見。是名我見。人見。眾生見。壽者見。
所謂是人不解。佛說之義者何哉。盖世尊所說我
人生壽之見者。謂是見應捨而不應執。是則名為
我人生壽之見耳。
須菩提。發阿耨多羅三藐三菩提心者。於一切法。應
如是知。如是見。如是信解。不生法相。佛以須菩提
所答。深合問意。故又呼之曰。所謂是見非見者。不
<pb n="1000"/>
惟四見應離。即發無上覺心者。雖云求道。而於一
切正法。但當如是而知。如是而見。如是而信心解
悟。不生分別於其間。并不生執法之心而成法相
焉。如是解見前。
須菩提。所言法相者。如來說即非法相。是名法相。
須菩提當知。所謂法相者。以不應取。執生相。便非
法相。若生取執。是名法相矣。
<other>○應化非真分三十二</other>言佛之出世。乃應以化度
眾生而來。然特於夢幻人世。教修如幻法門。勿認
以為真寔事也。
須菩提。若有人以滿無量阿僧祗世界七寶。持用布
施。經中寶施不及持說之語。言之稔矣。然佛終恐
人貪求福報。蔑視修持。故於此特再言之。以結全
經。其叮嚀之意深矣。佛呼須菩提曰。設若有人。以
布滿無量無數世界之七寶。持用布施者。所施之
多。又遠勝於大千矣。其所獲福。亦應多甚。然寶施
之福雖多。終有窮極。
若有善男子善女人。發菩提心者。持於此經。乃至四
句偈等。受持讀誦。為人演說。其福勝彼。言彼寶施
福德固為多矣。若有善男女等。發無上覺心。而受
持此經。乃至僅持四句偈等。既自行持。又為人演
說經義。則其福德。已超勝於彼寶施者矣。演說視
解說為尤細。
云何為人演說。不取於相。如如不動。所以為人演
說經義者。果何如哉。惟當一切不著。不涉名相。而
真性圓明。常自如如湛然不動。無有去來生滅之
相。如是而說。即為善於演說。庶使聞者。皆獲益焉。
何以故。一切有為法。如夢幻泡影。如露亦如電。應作
如是觀。所謂說法不取相者。何哉。盖涉於名相。是
世間法。非出世法。世間為有為法。斯有為法。是假
非真。如夢境之空。如幻變之妄。如水中泡。旋起旋
滅。如鏡中影。忽有忽無。如曉露之易乾。如電光之
倐滅。此有為法。如此六事。如是而觀。方為正觀。若
他觀者。名為邪觀。學者尚其審之。
佛說是經已。長老須菩提。及諸比丘。比丘尼。優婆塞。
優婆夷。一切世間天人阿修羅。聞佛所說。皆大歡喜。
信受奉行。佛說此經已畢。斯時在會之長老須菩
提。及出家僧尼。在家居士為優婆塞。婦女為優婆
夷。并一切世間之天人修羅等。聞說此經。悉皆證
悟。乃大歡喜。而信心虔受。遵奉行持焉。夫當時之
聞經者。既各獲益以去矣。所願盡未來際。若聞若
見。共證菩提。是所深願。

金剛經易解卷下（終）

